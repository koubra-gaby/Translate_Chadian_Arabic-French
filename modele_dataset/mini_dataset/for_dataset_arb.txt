Fi l‑bidaaya,Allah khalag al‑samaawaat wa l‑ard.
Wa l‑ard faadiye.Hi ma indaha cheyy foogha.Wa l‑dalaam gaaʼid yikhatti al‑almi al‑khariig wa Ruuh Allah gaaʼid yuhuum fi l‑almi.
Wa Allah al‑Rabb gaal : Khalli yukuun nuur. Wa khalaas,al‑nuur kaan.
Wa Allah al‑Rabb chaaf kadar al‑nuur da sameh.Wa farag al‑nuur min al‑dalaam.
Wa samma al‑nuur nahaar wa l‑dalaam leel.Wa kaan achiiye wa kaan fajur.Da l‑yoom al‑awwal.
Wa Allah al‑Rabb gaal : Khalli tukuun faraga been al‑almi wa tifaarig al‑almi min al‑almi. 
Wa l‑Rabb khalag al‑faraga wa farag beeha al‑almi al‑tihit min al‑almi al‑foog.Wa khalaas,bigi misil da.
Wa samma al‑faraga di,sama.Wa kaan achiiye wa kaan fajur.Da l‑yoom al‑taani.
Wa l‑Rabb gaal : Khalli al‑almi al‑tihit le l‑sama yilimm bakaan waahid wa yikhalli bakaan yaabis yibiin. Wa khalaas,bigi misil da.
Wa hu samma al‑bakaan al‑yaabis,ard wa l‑bakaan al‑indah almi,bahar.Wa Allah al‑Rabb chaaf kadar al‑cheyy da sameh.
Wa l‑Rabb gaal : Khalli al‑ard tinmali be l‑khadaar.Khalli ayyi nafar hana gechch al‑indah teeraab wa ayyi nafar hana chadar al‑indah iyaal al‑yabgo teeraab,yugummu fi ayyi bakaan fi l‑ard. Wa khalaas,bigi misil da.
Wa l‑ard gawwamat khadaar wa ayyi nafar hana gechch al‑indah teeraab wa ayyi nafar hana chadar al‑indah iyaal al‑yabgo teeraab.Wa Allah al‑Rabb chaaf kadar al‑cheyy da sameh.
Wa kaan achiiye wa kaan fajur.Da l‑yoom al‑taalit.
Wa l‑Rabb gaal : Khalli yukuun anwaar fi l‑sama le yifaarugu al‑nahaar min al‑leel wa le yiwassufu al‑wakit wa ayyaam al‑siniin.
Wa khalli yidawwu al‑ard min al‑sama. Wa khalaas,bigi misil da.
Wa l‑Rabb khalag anwaar itneen kubaar.Al‑kabiir yidawwi be l‑nahaar wa l‑sakhayyar yidawwi be l‑leel.Wa hu khalag al‑nujuum kula.
Wa khattaahum fi l‑sama le yidawwu al‑ard
wa yahkumu al‑nahaar wa l‑leel wa yifaarugu al‑nuur min al‑dalaam.Wa Allah al‑Rabb chaaf kadar al‑cheyy da sameh.
Wa kaan achiiye wa kaan fajur.Da l‑yoom al‑raabiʼ.
Wa l‑Rabb gaal : Khalli haywaanaat be katara yilharrako fi l‑almi wa khalli tuyuur yitiiru tihit al‑sama min foog le l‑ard. 
Wa khalaas,al‑Rabb khalag al‑haywaanaat al‑kubaar bilheen al‑gaaʼidiin fi lubb al‑almi.Wa khalag ayyi nafar hana l‑haywaanaat al‑aakhariin al‑yilharrako fi lubb al‑almi be katara wa ayyi nafar hana l‑tuyuur al‑bitiiru.Wa Allah al‑Rabb chaaf kadar al‑cheyy da sameh.
Wa baarakaahum kulluhum wa gaal le l‑haywaanaat al‑gaaʼidiin fi l‑almi : Aldo wa abgo katiiriin wa amlo al‑bahar. Wa gaal le l‑tuyuur : Abgo katiiriin fi l‑ard. 
Wa kaan achiiye wa kaan fajur.Da l‑yoom al‑khaamis.
Wa l‑Rabb gaal : Khalli al‑ard tamrug minha ayyi nafar hana makhluugiin hayyiin misil bahaayim wa zawaahif al‑ard wa haywaanaat al‑kadaade. Wa khalaas,bigi misil da.
Wa l‑Rabb khalag ayyi nafar hana haywaanaat al‑ard wa ayyi nafar hana bahaayim wa ayyi nafar hana zawaahif al‑ard.Wa Allah chaaf kadar al‑cheyy da sameh.
Wa l‑Rabb gaal : Nakhalgu al‑insaan fi suuritna wa yichaabihna.Khalli yahkim fi huut al‑bahar wa tuyuur al‑sama wa l‑bahaayim.Wa khalli yahkim fi kulla l‑ard wa fi kulla zawaahif al‑ard. 
Wa khalaas,Allah khalag al‑insaan fi suurtah wa fi suurtah hu,al‑Rabb khalagaahum.Raajil wa mara,hu khalagaahum.
Wa l‑Rabb baarakaahum wa gaal leehum : Aldo wa abgo katiiriin wa amlo al‑ard wa ahkumu foogha.Wa ahkumu fi huut al‑bahar wa fi tuyuur al‑sama wa fi kulla zawaahif al‑ard. 
Wa l‑Rabb gaal : Daahu ana nantiiku kulla l‑khadaar al‑indah teeraab al‑gaaʼid fi kulla l‑ard wa kulli chadara al‑indaha iyaal al‑yabgo teeraab.Wa da yabga leeku maʼaachku.
Wa le kulla haywaanaat al‑ard wa kulla tuyuur al‑sama wa kulla zawaahif al‑ard wa kulla l‑binnaffaso,nantiihum gechch akhdar achaan yiʼiichu beyah. Wa khalaas,bigi misil da.
Wa Allah chaaf kulla cheyy al‑hu khalagah wa l‑cheyy da sameh bilheen.Wa kaan achiiye wa kaan fajur.Da l‑yoom al‑saadis.
Wa be misil da,tammat khaliigit al‑samaawaat wa l‑ard wa kulla cheyy al‑fiihum.
Wa fi l‑yoom al‑saabiʼ,Allah kammal khidimtah al‑sawwaaha wa fi l‑yoom al‑saabiʼ,hu wagaf min kulla khidimtah al‑sawwaaha.
Wa khalaas,al‑Rabb baarak al‑yoom al‑saabiʼ wa khaddasah achaan fi l‑yoom da hu zaatah wagaf min kulla khidimtah hana l‑khaliige.
Wa da taariikh khaliigit al‑samaawaat wa l‑ard.Wakit Allah al‑Rabb khalag al‑samaawaat wa l‑ard,
ma fi chadara waahide kula fi l‑ard wa gechch kula ma gamma achaan Allah al‑Rabb lissaaʼ ma nazzal al‑matara fi l‑ard.Wa ma fi naadum waahid le yahrit al‑turaab.
Wa laakin al‑nada al‑taaliʼ min al‑ard gaaʼid yazgi kulla l‑ard.
Wa Allah al‑Rabb khalag al‑insaan min turaab al‑ard wa naffakh fi munkharah nafas al‑haya.Wa khalaas,al‑insaan bigi hayy.
Wa Allah al‑Rabb maggan jineene fi bakaan usmah Adin,fi l‑sabaah.Wa khatta al‑insaan al‑hu khalagah fi l‑jineene di.
Wa Allah al‑Rabb gawwam min al‑turaab kulla nafar hana chadar sameh le l‑choof wa kulla nafar hana chadar al‑iyaalah haluwiin le l‑akil.Wa gawwam fi ust al‑jineene chadarat al‑Haya wa chadara aakhara hana irfit al‑kheer wa l‑charr.
Wa bahar waahid maarig min Adin wa yazgi al‑jineene di.Wa min al‑jineene di,al‑bahar angasam bigi arbaʼa buhuur.
Al‑awwal usmah Fichuun wa hu al‑muhawwig balad al‑Hawiila,bakaan al‑dahab.
Wa l‑dahab hana l‑bakaan daak saafi.Wa hinaak fi samukh al‑indah riihe wa l‑hajar al‑khaali al‑usmah agiig.
Wa l‑bahar al‑taani usmah Gihuun wa hu al‑muhawwig kulla balad al‑Kuuch.
Wa l‑taalit usmah Dijla wa hu al‑jaari sabaah le balad Achuur.Wa l‑raabiʼ usmah al‑Furaat.
Wa Allah al‑Rabb chaal al‑raajil al‑hu khalagah wa khattaah fi jineenit Adin le yahritha wa yahrisha.
Wa Allah al‑Rabb amarah wa gaal leyah : Tagdar taakul iyaal kulla l‑chadar al‑fi l‑jineene.
Laakin ma taakul min iyaal chadarat irfit al‑kheer wa l‑charr.Achaan akiid yoom inta akalt minha da,tumuut. 
Wa baʼad da,Allah al‑Rabb gaal : Ma adiil le l‑raajil yagood wiheedah.Khalli nakhlig leyah insaan mislah le yiʼaawinah. 
Wa Allah al‑Rabb khalag min al‑turaab kulla haywaanaat al‑kadaade wa kulla tuyuur al‑sama wa waddaahum le l‑raajil le yichiif kikkeef yisammiihum.Wa ayyi usum al‑raajil antaah le l‑makhluugiin al‑hayyiin,da bigi leehum usum.
Wa khalaas,al‑raajil samma kulla l‑bahaayim wa tuyuur al‑sama wa kulla haywaanaat al‑kadaade.Laakin ma fi makhluug misil Adam le yiʼaawinah.
Wa khalaas Allah al‑Rabb nawwam al‑raajil noom chadiid wa wakit hu naayim,Allah marag adum waahid min saffah wa sadda al‑laham fi bakaanah.
Wa be l‑adum al‑chaalah min saff al‑raajil da,Allah al‑Rabb sawwa beyah mara wa jaabaaha leyah.
Wa min chaafha,al‑raajil gaal : Aywa !Hi di adum min udaami wa laham min lahami.Wa usumha mara achaan maragooha min al‑raajil. 
Wa be sabab da,ayyi raajil yikhalli ammah wa abuuh wa yilimm maʼa martah wa yabgo jisim waahid.
Wa l‑raajil wa martah kulluhum aryaaniin wa ma irfo al‑eeb ambeenaathum.
Wa l‑daabi hu najiid min kulla haywaanaat al‑kadaade al‑khalagaahum Allah al‑Rabb.Wa l‑daabi saʼalaaha le l‑mara wa gaal : Sahiih ke al‑Rabb gaal leeku ma taakulu iyaal min kulla l‑chadar al‑fi l‑jineene walla ? 
Wa l‑mara raddat le l‑daabi wa gaalat : Nagdaro naakulu min iyaal kulla l‑chadar al‑fi l‑jineene.
Laakin min iyaal al‑chadara al‑fi ust al‑jineene di,al‑Rabb gaal leena ma naakuluuhum wa la nilammusuuhum.Achaan kan yoom akalnaahum da,numuutu. 
Wa l‑daabi radda leeha wa gaal : La !Ma tumuutu !
Al‑Rabb yaʼarif kan yoom akaltuuhum,uyuunku yinfathu wa tabgo mislah.Wa taʼarfu al‑kheer wa l‑charr. 
Wa khalaas,al‑mara chaafat al‑chadara di taʼajib al‑een wa samha le l‑akil wa adiile tanti al‑ilim.Wa be da,gataʼat min iyaalha,akalatah wa raajilha gaaʼid jambaha wa hi antatah wa hu kula akal.
Wa tawwaali ke,uyuunhum anfataho wa irfo nufuushum kadar humman aryaaniin.Khalaas,chaalo warchaal kubaar min chadara al‑tiin,khayyatooh wa saddo beyah ireehum.
Wa be achiiye wakit al‑riih gaaʼide tusuug,al‑raajil wa martah simʼo hiss Allah al‑Rabb fi l‑jineene.Wa humman allabbado min wijih Allah al‑Rabb fi usut chadar al‑jineene.
Wa Allah al‑Rabb naada al‑raajil wa gaal leyah : Inta ween ? 
Wa l‑raajil radda wa gaal : Ana simiʼt harakatak fi l‑jineene wa khuft minnak achaan ana aryaan.Fi chaan da bas,ana allabbadt minnak. 
Wa Allah al‑Rabb gaal leyah : Yaatu al‑ooraak kadar inta aryaan ?Hal inta akalt min al‑chadara al‑ana dahartak minha walla ? 
Wa l‑raajil gaal : Al‑mara al‑inta khatteetha maʼaayi di,hi bas antatni min iyaal al‑chadara wa ana akaltah. 
Wa Allah al‑Rabb gaal le l‑mara : Chunu al‑sawweetiih da ? Wa hi gaalat : Al‑daabi bas khachchaani wa ana akalt. 
Wa khalaas,Allah al‑Rabb gaal le l‑daabi : Fi chaan al‑inta sawweetah da bas,inta tabga malʼuunmin kulla l‑bahaayimwa haywaanaat al‑kadaade.Tinkarra be batnak wa taakul ajaajfi kulla muddit hayaatak.
Inta wa l‑mara tabgo udwaanwa zurriiytak wa zurriiyitha yabgo udwaan.Wa waahid minhum yikassir raasakwa inta tiʼaddiih fi kaʼabah. 
Wa Allah gaal le l‑mara : Khalabatki tabga leeki gaasiyewa inti tatʼabe fi l‑waaluuda.Wa indiki chahwa le raajilkiwa laakin hu yamlukki. 
Wa Allah gaal le Adam : Inta simiʼt kalaam martakwa akalt min iyaal hana l‑chadaraal‑ana dahartak minha.Fi chaanak inta,al‑turaab yabga malʼuun.Wa talga maʼaachak be taʼabfi kulla muddit hayaatak.
Chook wa haskaniit yugummu leekmin al‑turaabwa taakul min nabaataat al‑kadaade.
Wa be duraaʼak bas taakullahaddi tigabbil fi l‑turaabal‑khalagook minnah.Achaan inta min al‑turaabwa tigabbil fi l‑turaab. 
Wa l‑raajil samma martah Hawwa (maʼanaatah al‑haya) achaan hi amm hana kulli insaan hayy.
Wa Allah al‑Rabb sawwa le Adam wa martah khulgaan hana farwa wa labbasaahum leehum.
Wa Allah al‑Rabb gaal : Daahu al‑insaan bigi misilna wa yaʼarif al‑kheer wa l‑charr.Hassaʼ da,khalli nadharooh ma yimidd iidah le yichiil iyaal chadarat al‑Haya le yaakulha wa yiʼiich daayman. 
Wa khalaas,Allah al‑Rabb taradah min jineenit Adin wa yamchi yahrit al‑turaab al‑khalagooh minnah.
Wa min tarad al‑insaan,Allah al‑Rabb khatta makhluugiin samaawiyiin be l‑nuss al‑sabhaani le jineenit Adin.Wa be seef al‑indah naar yuduur,humman yaharsu derib chadarat al‑Haya.
Wa Adam lamma maʼa martah Hawwa.Wa hi bigat khalbaane wa wildat wileed wa sammooh Gaabiil.Wa gaalat : Allah saaʼadaani wa razakhaani wileed. 
Wa hi wildat battaan wileed usmah Haabiil,akhuuh le Gaabiil.Wa Haabiil bigi raaʼi hana khanam wa Gaabiil bigi harraati.
Wa yoom waahid,Gaabiil gaddam hadiiye le Allah min al‑khadaar al‑haratah.
Wa Haabiil kula gaddam hadiiyat khurfaan awlaad al‑bikir min khanamah be chahamhum.Wa Allah khibil hadiiyat Haabiil
wa laakin ma khibil hadiiyat Gaabiil.Wa Gaabiil ziʼil zaʼal chadiid wa karcham wijhah.
Wa Allah gaal le Gaabiil : Maalak inta zaʼlaan wa mukarchim wijhak ?
Kan amalak adiil,ma narda beek walla ?Laakin kan amalak ma adiil,al‑zanib jaahiz fi khachum al‑baab wa yidoor yakurbak.Laakin inta kamaan agdar foogah ! 
Wa baʼad da,Gaabiil gaal le akhuuh Haabiil : Taʼaal,namchu al‑kadaade. Wa min macho fi l‑kadaade,Gaabiil hajam akhuuh wa katalah.
Wa khalaas,Allah gaal le Gaabiil : Ween akhuuk Haabiil ? Wa hu radda leyah wa gaal : Ana ma naʼarfah.Ana haras hana akhuuyi walla ? 
Wa Allah gaal leyah : Chunu al‑sawweetah da ?Ana gaaʼid nasmaʼ hiss damm akhuuk al‑daffagtah,gaaʼid yasrakh leyi min al‑turaab.
Min hassaʼ da,inta tabga malʼuun wa matruud fi l‑turaab al‑chirib damm akhuuk,al‑inta daffagtah.
Kan inta haratt al‑turaab kula,ma talga minnah maʼaach.Wa tabga naadum laayij wa matruud fi kulla l‑ard. 
Wa Gaabiil gaal le Allah : Ikhaabi da bigi leyi tagiil.Ma nagdar nahmalah.
Wa daahu inta taradtini baʼiid min al‑turaab da.Wa ana nukuun baʼiid min wijhak.Wa nabga laayij wa matruud fi kulla l‑ard.Wa ayyi naadum al‑ligaani yaktulni. 
Wa Allah gaal : Ana niʼakkid leek kan naadum katal Gaabiil,taarah yukuun sabʼa marraat. Wa Allah khatta alaama fi Gaabiil achaan ayyi naadum kan ligiih,ma yaktulah.
Wa khalaas,Gaabiil macha baʼiid min Allah wa sakan fi balad usumha Nuud,sabaah min jineenit Adin.
Wa Gaabiil lamma maʼa martah wa bigat khalbaane wa wildat wileed wa sammooh Hanuuk.Wa Gaabiil bana hille waahide wa sammaaha be usum wileedah Hanuuk.
Wa Hanuuk wilid wileed wa sammooh Iraad.Wa Iraad wilid Mahuyaayil.Wa Mahuyaayil wilid Matuchaayil.Wa Matuchaayil wilid Laamak.
Wa Laamak akhad awiin itneen.Al‑waahide usumha Aada wa l‑taaniye usumha Silla.
Wa Aada wildat Yaabal.Wa Yaabal bigi jidduhum le l‑naas al‑yaskunu fi l‑kheemaat wa yasraho be l‑bahaayim.
Wa akhuuh usmah Yuubal.Wa Yuubal hu jidduhum le kulla l‑naas al‑yuduggu jigindiiye wa yadurbu suffaara.
Wa Silla hi kula wildat wileed usmah Tuubal Khaayiin.Wa Tuubal Khaayiin hu bas jidduhum le kulla l‑naas al‑yasnaʼo wa l‑yitarrugu aalaat min nahaas wa hadiid.Wa akhut Tuubal Khaayiin usumha Naʼama.
Wa yoom waahid,Laamak gaal le awiinah Aada wa Silla : Asmaʼanni.Ya awiin Laamak,fukkan udneekan adiil wa asmaʼan kalaami.Ana katalt raajil achaan jarahaani wa katalt wileed achaan halbab jildi.
Wa kan Gaabiil yikaffu taarah sabʼa marra,Laamak yikaffu taarah 77 marra. 
Wa battaan Adam lamma maʼa martah wa jaabat wileed.Wa hi sammatah Chiit wa gaalat : Al‑Rabb antaani zurriiye aakhara fi gadd Haabiil al‑Gaabiil katalah. 
Wa khalaas,Chiit kula wilid wileed wa sammaah Anuuch.Wa min al‑wakit da,khalaas al‑naas bado yaʼabudu Allah.
Daahu kitaab zurriiyit Adam.Yoom al‑Rabb khalag al‑insaan,hu khalagah fi suurtah.
Raajil wa mara,hu khalagaahum wa baarakaahum wa sammaahum insaan min yoom al‑hu khalagaahum.
Wakit Adam indah 130 sana,wilid wileed al‑yichaabihah wa fi suurtah.Wa sammaah Chiit.
Baʼad waaluudit Chiit,Adam aach battaan 800 sana wa wilid awlaad wa banaat aakhariin.
Wa maat fi umur hana 930 sana.
Wakit Chiit indah 105 sana,wilid Anuuch.
Wa baʼad waaluudit Anuuch,Chiit aach battaan 807 sana wa wilid awlaad wa banaat aakhariin.
Wa maat fi umur hana 912 sana.
Wakit Anuuch indah 90 sana,wilid Khinaan.
Wa baʼad waaluudit Khinaan,Anuuch aach battaan 815 sana wa wilid awlaad wa banaat aakhariin.
Wa maat fi umur hana 905 sana.
Wakit Khinaan indah 70 sana,wilid Mahlaliil.
Wa baʼad waaluudit Mahlaliil,Khinaan aach battaan 840 sana wa wilid awlaad wa banaat aakhariin.
Wa maat fi umur hana 910 sana.
Wakit Mahlaliil indah 65 sana,wilid Yaarad.
Wa baʼad waaluudit Yaarad,Mahlaliil aach battaan 830 sana wa wilid awlaad wa banaat aakhariin.
Wa maat fi umur hana 895 sana.
Wakit Yaarad indah 162 sana,wilid Akhnuukh.
Wa baʼad waaluudit Akhnuukh,Yaarad aach battaan 800 sana wa wilid awlaad wa banaat aakhariin.
Wa maat fi umur hana 962 sana.
Wakit Akhnuukh indah 65 sana,wilid Matuuchalah.
Wa baʼad waaluudit Matuuchalah kula,Akhnuukh gaaʼid yitaabiʼ derib al‑Rabb lahaddi 300 sana wa wilid awlaad wa banaat aakhariin.
Wa Akhnuukh aach 365 sana.
Wa Akhnuukh taabaʼ derib al‑Rabb wa baʼad da,bigi ma fiih achaan al‑Rabb rafaʼah.
Wakit Matuuchalah indah 187 sana,wilid Laamak.
Baʼad waaluudit Laamak,Matuuchalah aach battaan 782 sana wa wilid awlaad wa banaat aakhariin.
Wa maat fi umur hana 969 sana.
Wakit Laamak indah 182 sana,wilid wileed.
Wa sammaah Nooh wa gaal : Da l‑wileed al‑yisabbirna min taʼab al‑khidme al‑lihigna min yoom Allah laʼan al‑turaab. 
Wa baʼad waaluudit Nooh,Laamak aach battaan 595 sana wa wilid awlaad wa banaat aakhariin.
Wa maat fi umur hana 777 sana.
Wakit Nooh indah 500 sana,hu wilid talaata awlaad wa humman Saam wa Haam wa Yaafas.
Wakit al‑naas bado yiziidu fi l‑ard wa wildo leehum banaat,
fiyah makhluugiin samaawiyiin wa humman misil al‑naas.Wa chaafo banaat al‑naas hinna samhaat wa azzalo minhin wa chaaloohin.
Wa Allah gaal : Ruuhi ma tagood daayman fi l‑naas achaan humman insaan.Wa fi chaan da,umurhum ma yufuut 120 sana. 
Wa fi l‑wakit daak,fiyah naas tuwaal wa chudaad fi l‑ard.Wa fi wakithum,al‑makhluugiin al‑samaawiyiin lammo maʼa banaat al‑naas wa hinna wildan leehum iyaal.Wa l‑iyaal dool bigo naas fahaliin wa usumhum taaliʼ fi l‑zaman daak.
Wa Allah chaaf fasaalit al‑naas bigat katiire fi l‑ard wa daayman galibhum yiriid illa l‑fasaala.
Wa isyaanhum bigi leyah murr wa hu hizin le khaliigit al‑insaan fi l‑ard.
Wa Allah gaal : Nuguchch min al‑ard al‑insaan al‑ana khalagtuhum.Nuguchchuhum min al‑insaan lahaddi l‑bahaayim wa zawaahif al‑ard wa tuyuur al‑sama.Achaan bigi leyi murr ana khalagtuhum. 
Wa laakin Nooh ligi rida giddaam Allah.
Daahu taariikh Nooh.Nooh hu raajil adiil wa saalih fi usut naas zamanah.Wa gaaʼid yitaabiʼ derib al‑Rabb.
Wa Nooh wilid awlaad talaata wa humman Saam wa Haam wa Yaafas.
Laakin al‑ard malaane be zulum giddaam al‑Rabb wa unuf mala al‑ard.
Wa l‑Rabb chaaf al‑ard malaane be zulum wa kulla l‑naas gaaʼidiin yisawwu al‑zulum.
Wa khalaas,al‑Rabb gaal le Nooh : Ana chilt niiye le nidammir kulla l‑makhluugiin al‑hayyiin achaan al‑ard malaane be l‑unuf.Khalaas !Ana nakhribhum humman wa l‑ard kula.
Ya Nooh,asnaʼ leek safiina kabiire be hatab gawi al‑usmah gufar.Wa sawwi fi lubbaha buyuut katiiriin wa tallisha tamaam be l‑zift barra wa daakhal achaan almi ma yadkhul foogha.
Wa daahu kikkeef tasnaʼ al‑safiina di.Tuulha yukuun 300 duraaʼ wa urdaha yukuun 50 duraaʼ wa tuulha foog yukuun 30 duraaʼ.
Wa sidd raas al‑safiina wa sawwi leeha chubbaak yukuun duraaʼ tihit min raas al‑safiina wa be nussaha al‑aakhar sawwi leeha baab.Wa gassim al‑safiina ale talaata darajaat.
 Wa ana ninazzil al‑kharag fi l‑ard le nidammir kulla l‑makhluugiin al‑induhum nafas al‑haya al‑gaaʼidiin tihit al‑sama.Wa kulla l‑makhluugiin al‑fi l‑ard yumuutu.
Wa laakin ana nisawwi maʼaak muʼaahadati.Adkhul fi l‑safiina inta wa awlaadak wa martak wa awiin awlaadak.
Wa dakhkhil maʼaak itneen min kulla nafar hana l‑haywaanaat,dakar wa antaay,achaan humman kulla yanjo maʼaak.
Wa yaju leek dakar wa antaay min kulla nafar hana l‑tuyuur wa l‑bahaayim wa zawaahif al‑ard achaan humman kula yanjo maʼaak.
Wa chiil kulla cheyy al‑binʼakil wa dummah maʼaak achaan yabga maʼaach leek inta wa leehum humman. 
Wa da l‑cheyy al‑Nooh sawwaah.Hu sawwa kulla cheyy misil al‑Rabb amarah beyah.
Wa Allah gaal le Nooh : Adkhul fi l‑safiina,inta wa ahal beetak achaan ana chift inta wiheedak bas saalih giddaami fi lubb kulla l‑naas al‑aaychiin fi zamanak da.
Wa dakhkhil maʼaak fi l‑safiina sabʼa dukuur wa sabʼa anaati min kulla nafar hana l‑haywaanaat al‑halaaliin.Laakin min al‑haywaanaat al‑muharramiin,dakhkhil maʼaak dakar waahid wa antaay waahide bas.
Wa dakhkhil maʼaak min tuyuur al‑sama kula sabʼa dukuur wa sabʼa anaati achaan nahfad nafarhum fi l‑ard.
Wa baʼad sabʼa yoom,ana ninazzil matara fi l‑ard wa hi tusubb le muddit 40 yoom,leel wa nahaar.Wa nuguchch min al‑ard kulla l‑makhluugiin al‑ana khalagtuhum. 
Wa Nooh sawwa kulla cheyy misil Allah amarah beyah.
Nooh indah 600 sana wakit al‑kharag nazal wa akal al‑ard.
Wa hu dakhal fi l‑safiina maʼa awlaadah wa martah wa awiin awlaadah achaan yanjo min al‑kharag da.
Wa min kulla l‑haywaanaat al‑halaaliin wa l‑muharramiin wa min al‑tuyuur wa min kulla zawaahif al‑ard,dakhalo.
Itneen itneen,dakar wa antaay,dakhalo le Nooh fi l‑safiina misil al‑Rabb amarah beyah.
Wa baʼad sabʼa yoom,almi al‑kharag nazal fi l‑ard.
Wa da fi l‑wakit al‑Nooh indah 600 sana.Wa fi yoom 17 hana l‑chahar al‑taani hana l‑sana di,uyuun almi al‑kubaar al‑tihit al‑ard bado yatlaʼo wa biibaan al‑sama anfataho.
Wa l‑matara nazalat fi l‑ard leel wa nahaar le muddit 40 yoom.
Wa fi nafs al‑yoom,Nooh dakhal fi l‑safiina maʼa awlaadah Saam wa Haam wa Yaafas wa martah wa awiin awlaadah.
Wa dakhalo maʼaahum ayyi nafar min al‑haywaanaat wa l‑bahaayim wa zawaahif al‑ard wa l‑tuyuur wa min kulla cheyy al‑bitiir wa l‑indah janaahe.
Wa humman dool dakhalo le Nooh fi l‑safiina itneen itneen min kulla makhluug al‑indah ruuh al‑haya.
Wa min ayyi nafar hana makhluugiin,dakhalo dakar wa antaay misil al‑Rabb amar beyah Nooh.Wa khalaas,Allah sadda baab al‑safiina fi Nooh.
Wa l‑kharag gaaʼid yiziid fi l‑ard le muddit 40 yoom wa rafaʼ al‑safiina min al‑ard.
Wa l‑almi bigi katiir wa akal al‑ard.Wa l‑safiina aayme foog fi l‑almi.
Wa l‑almi gaaʼid yatlaʼ be ziyaada fi l‑ard lahaddi zarat kulla l‑hujaar al‑tuwaal.
Wa l‑almi zarat al‑hujaar wa faathum lahaddi be 15 duraaʼ.
Wa kulla l‑makhluugiin al‑gaaʼidiin fi l‑ard maato,misil al‑tuyuur wa l‑haywaanaat wa l‑bahaayim wa zawaahif al‑ard.Wa kulla l‑naas maato.
Wa kulla makhluug al‑indah nafas al‑haya wa aayich fi l‑ard al‑yaabse,maat.
Wa be misil da,al‑Rabb gachcha kulla makhluug hayy min al‑ard,min al‑insaan lahaddi l‑bahaayim wa zawaahif al‑ard wa tuyuur al‑sama.Hu gachchaahum marra waahid min al‑ard.Wa faddal illa Nooh wa kulla l‑makhluugiin al‑maʼaayah fi l‑safiina.
Wa l‑almi gaʼad fi l‑ard le muddit 150 yoom.
Wa khalaas baʼad da,al‑Rabb fakkar le Nooh wa le kulla l‑haywaanaat wa l‑bahaayim al‑gaaʼidiin maʼaayah fi l‑safiina.Wa l‑Rabb rassal riih fi l‑ard wa l‑almi bada yangus.
Wa uyuun almi al‑kubaar al‑tihit al‑ard wa biibaan al‑sama ansaddo wa l‑matara wagafat.
Wa fi muddit 150 yoom,al‑almi bada yangus chiyya chiyya min al‑ard.
Wa fi yoom 17 hana l‑chahar al‑saabiʼ,hujaar Araraat waggafo al‑safiina.
Wa l‑almi bada yangus lahaddi l‑chahar al‑aachir.Wa fi l‑yoom al‑awwal hana l‑chahar al‑aachir da,ruuse al‑hujaar baano.
Wa khalaas baʼad 40 yoom,Nooh fatah al‑chubbaak al‑hu sawwaah fi l‑safiina
wa talag khuraab.Wa hu yitiir yamchi wa yaji lahaddi almi chirib min al‑ard.
Wa baʼad da,talag hamaama kula le tichiif al‑almi kan nagas min al‑ard.
Wa laakin al‑hamaama ma ligat bakaan al‑tukhutt foogah rijileenha achaan lissaaʼ al‑almi gaaʼid fi l‑ard.Wa hi gabbalat le Nooh fi l‑safiina.Wa hu madda iidah wa chaalha wa dakhkhalha maʼaayah fi l‑safiina.
Wa Nooh gaʼad sabʼa yoom wa battaan talag al‑hamaama min al‑safiina.
Wa l‑hamaama gabbalat leyah be achiiye wa daahu indaha fi khachumha warchaalaay hana zaytuun akhdar.Wa be da,Nooh irif kadar al‑almi nagas khalaas min al‑ard.
Wa gaʼad sabʼa yoom wa battaan talag al‑hamaama.Wa l‑hamaama battaan ma gabbalat leyah.
Wakit Nooh indah 601 sana,fi l‑yoom al‑awwal hana l‑chahar al‑awwal hana l‑sana di,al‑almi kammal min al‑ard.Wa Nooh fatah raas al‑safiina wa chaaf khalaas al‑turaab bigi yaabis.
Wa fi yoom 27 hana l‑chahar al‑taani,al‑ard yibsat marra waahid.
Wa khalaas,al‑Rabb gaal le Nooh :
 Amrug min al‑safiina,inta wa martak wa awlaadak wa awiin awlaadak.
Wa marrig maʼaak kulla l‑haywaanaat misil al‑tuyuur wa l‑bahaayim wa zawaahif al‑ard achaan yaldo wa yabgo katiiriin wa yamlo al‑ard. 
Wa Nooh marag min al‑safiina wa awlaadah wa martah wa awiin awlaadah.
Wa kulla l‑haywaanaat wa l‑tuyuur wa zawaahif al‑ard marago min al‑safiina,kulla nafar wiheedah.
Wa baʼad da,Nooh bana madbah le yigaddim foogah dahaaya le Allah.Wa chaal min kulla l‑bahaayim wa l‑tuyuur al‑akilhum halaal wa harragaahum fi l‑madbah al‑hu banaah.
Wa Allah chamma al‑riihe wa ridi beeha wa gaal fi nafsah : Min al‑yoom battaan ma nalʼan al‑ard achaan al‑insaan.Hatta kan galbah hawaan wa yidoor yisawwi illa l‑fasaala min hu sakhayyar.Wa battaan ma nuguchch kulla makhluug hayy misil ma ana gachcheethum awwal.
 Wa min al‑ard gaaʼide da,daayman yajiwakt al‑teeraab wa wakt al‑gatiʼ,wakt al‑hamu wa wakt al‑baridwa yaji seef wa yaji chitewa yaji leel wa yaji nahaarwa daayman yilkhayyaro misil da. 
Wa l‑Rabb baarak Nooh wa awlaadah wa gaal leehum : Aldo wa abgo katiiriin wa amlo al‑ard.
Wa kulla l‑makhluugiin al‑hayyiin fi l‑ard yakhaafo minku wa l‑ruʼub yakrubhum,misil tuyuur al‑sama wa zawaahif al‑ard wa huut al‑bahar,kulluhum ke nantiihum leeku fi iideeku.
Misil awwal anteetku al‑khadaar le l‑akil,hassaʼ nantiiku kulla l‑makhluugiin al‑hayyiin.
 Laakin ma taakulu laham be dammah Achaan al‑ruuh gaaʼide fi dammah.
Wa laakin kan le dammuku intu aw hayaatku,ana niʼaakhib al‑haywaan al‑yaktul naadum.Wa niʼaakhib ayyi insaan al‑yaktul insaan.Aywa,niʼaakhibah fi chaan hayaat akhuuh al‑hu katalah.
Wa l‑naadum al‑daffag damm hana naadum,hu kula,naadum aakhar yidaffig dammah.Achaan Allah khalag al‑insaan fi suurtah.
Wa kan leeku intu,aldo wa abgo katiiriin wa ziidu fi l‑ard. 
Wa l‑Rabb gaal battaan le Nooh wa le iyaalah al‑maʼaayah :
 Kan leyi ana,nisawwi muʼaahadati maʼaaku wa maʼa zurriiyitku min baʼadku,
wa maʼa kulla l‑makhluugiin al‑hayyiin al‑gaaʼidiin maʼaaku,al‑tuyuur wa l‑bahaayim wa l‑haywaanaat,yaʼni kulla l‑makhluugiin al‑marago maʼaaku min al‑safiina.Wa dool kulla l‑makhluugiin al‑yiʼiichu fi l‑ard.
Wa ana nisawwi muʼaahadati maʼaaku wa abadan kulla makhluug hayy ma yiddammar be l‑kharag.Wa abadan al‑kharag ma yidammir al‑ard. 
Wa l‑Rabb gaal : Di hi al‑alaama hana l‑muʼaahada al‑nukhuttaha beeni wa beenku wa been kulla l‑makhluugiin al‑maʼaaku.Wa l‑muʼaahada di tabga daayme min zurriiye le zurriiye.
Ana nukhutt nubbaali wa hu hajjaaz al‑matar fi l‑sahaab wa da yabga alaama hana l‑muʼaahada beeni wa been al‑ard.
Wakit nilimm al‑sahaab min foog le l‑ard wa hajjaaz al‑matar yibiin fi lubb al‑sahaab da,
ana nifakkir fi l‑muʼaahada al‑sawweetha maʼaaku wa maʼa kulla makhluug hayy.Wa abadan al‑kharag ma yanzil le yidammir kulla makhluug hayy.
Wakit hajjaaz al‑matar yibiin fi l‑sahaab,ana nichiifah wa nifakkir fi l‑muʼaahada al‑daayme al‑gaaʼide beeni ana al‑Rabb wa been kulla l‑naas wa kulla makhluug hayy fi l‑ard. 
Wa l‑Rabb gaal le Nooh : Di bas al‑alaama hana l‑muʼaahada al‑sawweetha maʼa kulla l‑makhluugiin al‑gaaʼidiin fi l‑ard. 
Wa Nooh marag min al‑safiina maʼa iyaalah wa humman Saam wa Haam wa Yaafas.Wa Haam hu abuuh le Kanʼaan.
Wa kulla l‑naas al‑muchattatiin fi l‑ard marago min iyaal Nooh al‑talaata dool bas.
Wa Nooh hu awwal harraati al‑maggan jineenit inab.
Wa gamma chirib al‑khamar hana asiir al‑inab wa sikir wa ragad aryaan fi lubb kheemtah.
Wa Haam abu Kanʼaan chaaf ire abuuh wa marag macha khabbar akhwaanah.
Wa khalaas,Saam wa Yaafas chaalo khalag kabiir hana abuuhum wa khattooh fi kataafeehum wa raakho be gafaahum wa khatto oorit abuuhum.Wa ma chaafo oorit abuuhum achaan humman ma muwajjihiin aleyah.
Wakit al‑sakar chattat min Nooh,hu irif al‑cheyy al‑wileedah al‑sakhayyar Haam sawwaah leyah.
Wa gaal : Allah yalʼan Kanʼaanwa yabga abd al‑abiid hana akhwaanah. 
Wa gaal battaan : Baarak Allah Ilaah Saam.Khalli Kanʼaan yabga abid le Saam !
Khalli al‑Rabb yiwassiʼ turaab Yaafaswa hu yaskun fi kheemit Saamwa Kanʼaan yabga leyah abid. 
Wa baʼad al‑kharag,Nooh aach 350 sana
wa maat fi umur hana 950 sana.
Daahu zurriiyit Saam wa Haam wa Yaafas awlaad Nooh,humman wa awlaadhum al‑wildoohum baʼad al‑kharag.
Awlaad Yaafas humman Guumar wa Maajuuj wa Maadaay wa Yawaan wa Tuubal wa Maachak wa Tiraas.
Wa awlaad Guumar humman Achkanaaz wa Rifaas wa Tugarma.
Wa awlaad Yawaan humman Aliicha wa Tarchiich wa Kittiim wa Rudaaniim.
Wa minhum humman bas marago al‑naas al‑saakniin fi khachum al‑buhuur.Wa humman chattato fi buldaanhum ale hasab lukhkhaathum wa gabaayilhum wa umamhum.
Awlaad Haam humman Kuuch wa Misraayim wa Fuut wa Kanʼaan.
Wa awlaad Kuuch humman Saba wa Hawiila wa Sabta wa Raʼma wa Sabtaka.Wa awlaad Raʼma humman Chaba wa Dadaan.
Wa Kuuch wilid Nimruud.Wa Nimruud hu awwal raajil faaris fi l‑ard.
Wa hu bigi gannaasi chadiid giddaam Allah.Wa fi chaan da bas,al‑naas yuguulu : Filaan misil Nimruud al‑gannaasi al‑chadiid giddaam Allah. 
Wa hu bada yamluk min madiinat Baabil wa Arak wa Akkad wa Kalna fi turaab Chinʼaar.
Wa marag min al‑buldaan dool wa macha Achuur wa bana madiinat Niinawa wa Rahubuut Iir wa Kaalah
wa Rasan al‑hille al‑gaaʼide ambeen Niinawa wa Kaalah al‑hille al‑kabiire.
Wa Misraayim jaab gabaayil Luud wa Anaam wa Lahaab wa Naftuuh
wa Fatruus wa Kasluuh wa Kaftuur.Wa min gabiilat Kasluuh bas marago al‑Filistiyiin.
Wa Kanʼaan wilid Siduun wileedah al‑bikir wa baʼadah wilid Hitta.
Wa hu bas jaab gabaayil al‑Yabuusiyiin wa l‑Amuuriyiin wa l‑Girgaachiyiin
wa l‑Hiwwiyiin wa l‑Arkhiyiin wa l‑Siiniyiin
wa l‑Arwadiyiin wa l‑Samaariyiin wa l‑Hamaatiyiin.Wa baʼadeen,al‑gabaayil hana l‑Kanʼaaniyiin chattato.
Wa l‑turaab hana l‑Kanʼaaniyiin alwassaʼ min Seeda ale Garaar lahaddi Khazza wa maachi ale Saduum wa Amuura wa Adma wa Sabuuyiim lahaddi Laachaʼ.
Wa dool zurriiyit Haam fi buldaanhum ale hasab lukhkhaathum wa gabaayilhum wa umamhum.
Saam kula jaab awlaad.Hu akhu kabiir hana Yaafas wa jidd hana kulla awlaad Ibaar.
Wa awlaad Saam humman Ilaam wa Achuur wa Arfakchaad wa Luud wa Araam.
Wa iyaal Araam humman Uus wa Huul wa Gaatar wa Maach.
Wa Arfakchaad wilid Chaalah wa Chaalah wilid Ibaar.
Wa Ibaar wilid awlaad itneen.Al‑waahid usmah Faalag (maʼanaatah gisim) achaan fi zamanah,al‑ard gassamooha.Wa akhuuh usmah Yakhtaan.
Wa Yakhtaan wilid Alimudaad wa Chaalaf wa Hadarmuut wa Yaarah wa
Haduraam wa Uzaal wa Dikhla
wa Ubaal wa Abimaayil wa Chaba
wa Ufiir wa Hawiila wa Yubaab.Wa dool kulluhum awlaad Yakhtaan.
Humman saakniin min Miicha jamb Safaar lahaddi jabal al‑sabhaani.
Wa dool awlaad Saam fi buldaanhum hasab lukhkhaathum wa gabaayilhum wa umamhum.
Wa dool gabaayil awlaad Nooh be zurriiyithum wa umamhum.Wa minhum humman bas marago kulla l‑naas al‑chattato fi l‑ard baʼad al‑kharag.
Zamaan,kulla l‑naas gaaʼidiin yihajju be lukhkha waahide wa be lisaan waahid.
Wa l‑naas hawwalo min sabaah wa ligo sahale wasiiʼe fi balad Chinʼaar wa sakano foogha.
Wa gaalo ambeenaathum : Taʼaalu !Nakhdumu wa nisallulu diringeel wa nutuchchuuhum. Wa khalaas,fi badal al‑hajar astaʼmalo al‑diringeel wa ambeenaat al‑diringeel sabbo al‑zift badal al‑tiine.
Khalaas gaalo : Taʼaalu nisawwu leena madiina wa nabnu gasir tawiil al‑raasah yalhag al‑sama achaan usumna yabga taaliʼ wa ma nichittu fi l‑ard. 
Wa wakit al‑naas yidooru yalhago al‑sama,min foog Allah chaafaahum wa chaaf al‑madiina wa l‑gasir al‑Bani Adam gaaʼidiin yabnuuh.
Wa Allah gaal : Daahu humman chaʼab waahid wa lukhkhithum kula waahide.Wa di bidaayit khidmithum.Kan dawwaro yisawwu khidme aakhara kula,ma fi cheyy yadharhum !
Khalli nibarjulu lukhkhithum achaan ma yilfaahamo ambeenaathum. 
Be misil da,Allah chattataahum fi kulla l‑ard wa humman khallo minhum buna hana l‑madiina.
Wa be da bas,al‑madiina sammooha Baabil (maʼanaatah barjala) achaan Allah barjal lukhkhat kulla l‑naas wa chattataahum fi kulla l‑ard.
Daahu zurriiyit Saam.Wakit Saam indah 100 sana,hu wilid Arfakchaad be santeen baʼad al‑kharag.
Wa baʼad waaluudit Arfakchaad,Saam aach battaan 500 sana wa wilid awlaad wa banaat aakhariin.
Wakit Arfakchaad indah 35 sana,hu wilid Chaalah.
Wa baʼad waaluudit Chaalah,Arfakchaad aach battaan 403 sana wa wilid awlaad wa banaat aakhariin.
Wakit Chaalah indah 30 sana,hu wilid Ibaar.
Wa baʼad waaluudit Ibaar,Chaalah aach battaan 403 sana wa wilid awlaad wa banaat aakhariin.
Wakit Ibaar indah 34 sana,hu wilid Faalag.
Wa baʼad waaluudit Faalag,Ibaar aach battaan 430 sana wa wilid awlaad wa banaat aakhariin.
Wakit Faalag indah 30 sana,hu wilid Raʼu.
Wa baʼad waaluudit Raʼu,Faalag aach battaan 209 sana wa wilid awlaad wa banaat aakhariin.
Wakit Raʼu indah 32 sana,hu wilid Saruug.
Wa baʼad waaluudit Saruug,Raʼu aach battaan 207 sana wa wilid awlaad wa banaat aakhariin.
Wakit Saruug indah 30 sana,hu wilid Naahuur.
Wa baʼad waaluudit Naahuur,Saruug aach battaan 200 sana wa wilid awlaad wa banaat aakhariin.
Wakit Naahuur indah 29 sana,hu wilid Taarah.
Wa baʼad waaluudit Taarah,Naahuur aach 119 sana wa wilid awlaad wa banaat aakhariin.
Wakit Taarah indah 70 sana,hu wilid Abraam wa Naahuur wa Harraan.
Daahu zurriiyit Taarah.Taarah wilid Abraam wa Naahuur wa Harraan.Wa Harraan wilid Luut.
Wa Harraan maat fi l‑balad al‑wildooh foogha fi Uur al‑Kaldaaniyiin wakit abuuh lissaaʼ gaaʼid hayy.
Abraam wa Naahuur akhado.Marit Abraam usumha Saaraay wa marit Naahuur usumha Milka bineeyit Harraan.Wa Harraan da,hu abu Milka wa abu Yiska kula.
Wa Saaraay hi aagre ma wildat.
Wa fi l‑wakit da,Taarah chaal maʼaayah wileedah Abraam wa Luut wileed wileedah Harraan wa Saaraay marit wileedah Abraam.Wa marago sawa min Uur al‑Kaldaaniyiin wa macho ale daar Kanʼaan.Wa wassalo fi hillit Haaraan al‑gaaʼide fi derib Kanʼaan wa sakano foogha.
Wa fi l‑bakaan da,Taarah maat fi hillit Haaraan wa indah 205 sana.
Wa baʼad da,Allah gaal le Abraam : Amrug min baladak wa min ahalak wa hawwil min beet abuuk wa amchi fi l‑balad al‑niwassifha leek.
Ana nisawwiik abu hana umma kabiire wa nibaarikak wa usmak yabga taaliʼ.Wa tabga baraka kabiire le naas katiiriin.
Wa nibaarik al‑naas al‑yibaarukuuk wa nalʼan al‑naas al‑yalʼanook.Wa be sababak inta,kulla gabaayil al‑ard yalgo baraka. 
Khalaas,Abraam hawwal misil Allah gaalah leyah.Wa Luut kula macha maʼaayah.Wakit Abraam marag min hillit Haaraan,umrah 75 sana.
Wa chaal maʼaayah martah Saaraay wa Luut wileed akhuuh wa kulla l‑maal wa l‑abiid al‑charaahum fi hillit Haaraan.Wa khalaas,chaalo derib balad Kanʼaan.Wakit wassalo fi balad Kanʼaan,
Abraam chagga al‑balad lahaddi wisil fi l‑chadara al‑kabiire al‑gaaʼide fi hillit Muura fi turaab Chakiim.Wa fi l‑wakit da,al‑Kanʼaaniyiin saakniin fi l‑balad di.
Wa Allah baan le Abraam wa gaal : Al‑balad di nantiiha le zurriiytak. Wa fi l‑bakaan da,Abraam bana madbah le yigaddim foogah dahaaya le Allah.
Wa baʼad da,Abraam macha ale l‑hujaar al‑gaaʼidiin sabaah le hillit Beet Iil wa sawwa fariigah kharib le hillit Aay wa sabaah le Beet Iil.Wa hinaak kula bana madbah le Allah wa saʼal be usum Allah.
Wa Abraam gaaʼid yarhal chiyya chiyya ale l‑junuub.
Wa baʼad da,al‑juuʼ dakhal fi l‑balad di.Wa Abraam macha fi Masir le yagood mudda hinaak achaan al‑juuʼ bigi chadiid.
Wa wakit garrabo le Masir,Abraam gaal le martah Saaraay : Asmaʼe !Ana naʼarif kadar inti mara samha bilheen.
Wa kan al‑Masriyiin chaafooki,yuguulu :‹ Hi di martah.› Wa yaktuluuni wa yichiiluuki.
Achaan da,natlub minki guuli leehum inti akhti.Wa be da,yakurbuuni adiil fi chaanki wa ma yaktuluuni. 
Wa wakit Abraam wisil fi Masir,al‑Masriyiin chaafo marit Abraam samha bilheen.
Khalaas,masʼuuliin hana Firʼoon malik Masir chaafooha wa chakaro samaahha le l‑malik wa macho chaalooha wa waddooha leyah fi gasrah.
Fi chaan al‑mara di,Firʼoon karab Abraam adiil wa antaah khanam wa bagar wa hamiir anaati wa dukuur wa abiid wa khadiim wa jumaal.
Wa laakin Allah nazzal waba chadiid fi Firʼoon malik Masir wa naas beetah fi chaan Saaraay marit Abraam.
Wa khalaas,Firʼoon naada Abraam wa gaal leyah : Da chunu al‑inta sawweetah leyi da ?Wa maala ma ooreetni kadar hi martak ?
Wa maala gult leyi hi akhtak ?Achaan da bas,ana chiltaha le tabga leyi mara !Khalaas !Di hi martak !Chiilha wa yalla fuut ! 
Wa Firʼoon amar naasah yiʼaddu Abraam wa martah wa kulla maalah.Wa khalaas,humman marago min Masir.
Wa khalaas,Abraam marag min Masir,hu wa martah wa kulla maalah wa macho le saharat Nagab.Wa Luut kula macha maʼaayah.
Wa Abraam khani ziyaada.Indah bahaayim katiiriin wa fudda wa dahab katiir.
Wa rahal min saharat Nagab lahaddi wisil al‑bakaan al‑awwal gaʼad foogah ambeen hillit Beet Iil wa hillit Aay.
Wa da bas al‑bakaan al‑awwal Abraam bana foogah madbah le Allah.Wa battaan saʼal be usum Allah.
Wa Luut al‑maachi maʼa Abraam,hu kula indah khanam wa bagar wa naas katiiriin.
Wa l‑bakaan bigi leehum dayyig le marʼaahum achaan maalhum katiir.Wa fi chaan da,ma gidro yagoodu sawa,
wa bigi khilaaf ambeen ruʼyaan Abraam wa ruʼyaan Luut.Wa fi l‑wakit da,al‑Firizziyiin wa l‑Kanʼaaniyiin kula saakniin fi l‑ard maʼaahum.
Wa Abraam gaal le Luut : Ma mumkin yabga khilaaf beeni wa beenak walla been ruʼyaani wa ruʼyaanak achaan aniina akhwaan.
Daahu al‑ard wasiiʼe giddaamak.Khalli ninfargu.Kan inta macheet wati,ana namchi munchaakh.Wa kan inta macheet munchaakh,ana namchi wati. 
Khalaas,Luut chaaf turaab hana bahar al‑Urdun lahaddi Suukhar kulla akhdar wa ajabah.Wa l‑ard di samha bilheen misil Jannat Allah wa misil turaab Masir.Wa da gabul Allah ma dammar mudun Saduum wa Amuura.
Wa khalaas,Luut gamma macha sabaah ale turaab bahar al‑Urdun wa chaal al‑turaab da le nafsah.Wa be misil da,Luut wa Abraam anfarago.
Wa Abraam sakan fi balad Kanʼaan wa Luut bana fariigah min hillaal al‑mantaga lahaddi Saduum.
Wa naas Saduum humman fasliin ziyaada wa muznibiin giddaam Allah.
Wa baʼad Luut anfarag min Abraam,Allah gaal le Abraam : Min bakaanak al‑gaaʼid foogah,arfaʼ raasak wa chiif min al‑sabaah le l‑kharib wa min al‑munchaakh le l‑wati.Chiifah adiil !
Kulla l‑ard al‑tichiifha di,ana nantiiha leek wa le zurriiytak ila l‑abad.
Wa nisawwi zurriiytak katiire misil turaab al‑ard,ma yagdaro yahsubuuhum.
Gumm amchi !Wa ruukh al‑ard di min tuulha le urdaha achaan ana nantiiha leek. 
Wa Abraam hawwal be fariigah wa sakan fi bakaan al‑chadar al‑kubaar hana Mamra,gariib le Hibruun.Wa hinaak kula bana madbah le Allah le yigaddim foogah dahaaya.
Wa l‑majmuuʼa al‑taaniye lammat rujaalha fi waadi Siddiim al‑binaaduuh al‑yoom al‑bahar al‑Mayyit.
Achaan min 12 sana gaʼado tihit hukum Kadarlaʼoomar wa fi sanit 13,abo hukmah.
Wa fi sanit 14,Kadarlaʼoomar wa l‑muluuk al‑maʼaayah annasaro fi l‑Rafaayiin fi hillit Achtaruut Garnaayim wa fi l‑Zuziyiin fi hillit Haam wa fi l‑Imiyiin fi sahalat Khiryataayim.
Wa annasaro fi l‑Huuriyiin kula fi hajarhum al‑fi Saʼiir wa taradoohum lahaddi El Faaraan fi huduud al‑sahara.
Wa baʼad da,gabbalo fi hillit Een Michfaat al‑binaaduuha Khaadich.Wa hinaak annasaro fi l‑Amaalikh fi kulla baladhum wa annasaro fi l‑Amuuriyiin al‑gaaʼidiin fi Hassuun Taamaar kula.
Wa khalaas,al‑majmuuʼa al‑taaniye al‑humman muluuk Saduum wa Amuura wa Adma wa Sabuuyiim wa Baalaʼ al‑binaaduuha Suukhar kula,marago fi waadi Siddiim le yihaarubu udwaanhum.
Wa udwaanhum al‑majmuuʼa al‑awwalaaniiye,humman Kadarlaʼoomar malik Ilaam wa Tidʼaal malik Guuyim wa Amraafal malik Chinʼaar wa Aryuuk malik Alasaar.Khamsa muluuk lammo didd arbaʼa muluuk.
Fi turaab Siddiim,fiyah nugaar hana zift.Wakit malik Saduum wa malik Amuura arrado,waahidiin min rujaalhum wagaʼo fi l‑nugaar dool wa l‑aakhariin jaro min al‑duwaas wa allabbado fi l‑hajar.
Wa l‑naas al‑annasaro fi Saduum wa fi Amuura chaalo kulla l‑khaniime wa l‑maʼaach wa faato beyah.
Wa Luut al‑saakin fi Saduum,hu kula karabooh wa waddooh maʼaahum be kulla khumaamah.Wa Luut wileed akhu Abraam.
Baʼad chiyya ke,naadum waahid arrad min al‑duwaas ja khabbar Abraam al‑Ibraani al‑saakin jamb al‑chadar al‑kubaar hana Mamra al‑Amuuri.Wa Mamra al‑Amuuri da,hu akhu Achkuul wa Aniir.Humman kulluhum induhum alaakha maʼa Abraam.
Min Abraam simiʼ kadar Luut wileed akhuuh karabooh,gamma lamma kulla rujaalah al‑yagdaro yihaarubu wa gaaʼidiin fi beetah.Wa adadhum 318 raajil.Wa chaal derib hana udwaanah lahaddi balad Daan.
Wa Abraam gassam naasah wa hajamo udwaanhum be l‑leel.Wa annasaro fooghum wa taradoohum lahaddi hillit Huuba al‑gaaʼide munchaakh le hillit Dimachkh.
Wa khalaas,Abraam galaʼ minhum kulla l‑maal al‑chaalooh wa Luut wileed akhuuh wa kulla maalah wa l‑awiin wa l‑naas al‑karaboohum fi l‑harib.
Wa baʼad Abraam annasar fi Kadarlaʼoomar wa l‑muluuk al‑maʼaayah,malik Saduum marag wa laagaah le Abraam fi waadi Chawa,maʼanaatah waadi al‑malik.
Wa Malkisaadikh malik hillit Chaaliim jaab le Abraam khubza wa khamar.Wa Malkisaadikh da,hu raajil diin hana Allah al‑Aali.
Wa baarak Abraam wa gaal : Ya Abraam,khalli Allah al‑Aalikhaalig al‑samaawaat wa l‑ard yibaarikak !
Baarak Allah al‑Aalial‑nasaraak fi aduuk. Wa khalaas,Abraam antaah al‑uchur min kulla cheyy al‑chaalah fi l‑harib.
Wa baʼad da,malik Saduum gaal le Abraam : Antiini naasi wa chiil kulla l‑maal le nafsak. 
Wa Abraam radda leyah wa gaal : Narfaʼ iidi le Allah Ilaah al‑Aali khaalig al‑samaawaat wa l‑ard.
Wa nahlif ana ma nichiil cheyy minnak wa la kheet wa la seer hana naʼaal achaan baʼadeen ma tuguul :‹ Ana sawweet Abraam khani. ›
Ana ma nichiil cheyy illa l‑akil al‑naasi akalooh.Wa l‑naas al‑jo maʼaayi Aniir wa Achkuul wa Mamra,humman dool,khalliihum yichiilu hagguhum. 
Wa baʼad da,Allah hajja le Abraam fi ruʼya wa gaal leyah : Abraam !Ma takhaaf.Ana gaaʼid maʼaak.Ana daragatak.Wa nantiik ajur kabiir bilheen. 
Wa Abraam gaal : Ya Allah Rabbi,tantiini chunu ?Ana ma indi iyaal wa l‑naadum al‑yawrisni hu Aliʼaazar min hillit Dimachkh. 
Wa battaan gaal : Inta ma anteetni zurriiye wa l‑abid al‑mawluud fi beeti bas yawrisni. 
Khalaas,Allah gaal leyah : La !Hu ma yawrisak.Laakin al‑yamrug min sulbak bas yawrisak. 
Wa Allah maragah barra min kheemtah wa gaal leyah : Sangiʼ wa chiif al‑sama wa ahsib al‑nujuum kan tagdar. Wa gaal leyah battaan : Zurriiytak kula tabga katiire misil al‑nujuum dool. 
Wa Abraam aaman be kalaam Allah wa fi chaan iimaanah,Allah jaʼalah naadum saalih.
Wa gaal leyah : Ana Allah al‑maragtak min Uur hillit al‑Kaldaaniyiin le nantiik al‑balad di le tabga leek warasa. 
Wa Abraam gaal : Ya Allah Rabbi,kikkeef naʼarif kadar al‑balad di tabga leyi warasa ? 
Wa Allah gaal leyah : Jiib leyi ijle umurha talaata sana wa khanamaay umurha talaata sana wa kabich umrah talaata sana wa gimriiye wa hamaama. 
Wa Abraam jaab al‑haywaanaat dool wa chaggagaahum min usut wa ayyi nuss gaabalah maʼa l‑nuss al‑aakhar.Wa laakin al‑tuyuur,ma chaggagaahum.
Wa fi l‑bakaan da,al‑suguura tawwaali nazalo fi l‑rimam dool wa laakin Abraam taradaahum.
Wa wakit al‑harraay gariib tagaʼ,Abraam naam noom chadiid.Wa ja dalaam chadiid wa mukhiif khattaah.
Wa Allah gaal le Abraam : Aʼarif tamaam kadar baʼadeen zurriiytak yabgo ajaanib wa yaskunu fi balad al‑ma hintuhum.Wa siyaad al‑balad di yiʼabbuduuhum wa yidaayuguuhum muddit 400 sana.
Wa laakin ana niʼaakhib al‑umma al‑tiʼabbidhum le zurriiytak.Wa baʼad da,zurriiytak yamurgu min al‑balad di be maal katiir.
Wa kan leek inta,tichayyib wa talhag abbahaatak be salaam wa be farha,wa yadfunuuk.
Wa zurriiytak al‑raabʼe yigabbulu hini fi balad al‑Amuuriyiin.Achaan zanib al‑Amuuriyiin lissaaʼ ma lihig haddah. 
Wa wakit al‑harraay wagaʼat wa l‑dalaam sadda al‑bakaan da,daahu kaanuun indah jamur wa dukhkhaan wa muchhaab hana naar faato ambeenaat al‑bahaayim al‑muchaggagiin.
Wa be misil da,Allah sawwa muʼaahada maʼa Abraam fi l‑yoom da wa gaal : Ana nanti al‑balad di le zurriiytak min bahar Masir lahaddi l‑Furaat al‑bahar al‑kabiir.
Wa hassaʼ,al‑balad di saakniin foogha al‑Khiiniyiin wa l‑Khinaaziyiin wa l‑Khadmuuniyiin
wa l‑Hittiyiin wa l‑Firizziyiin wa l‑Rafaayiin
wa l‑Amuuriyiin wa l‑Kanʼaaniyiin wa l‑Girgaachiyiin wa l‑Yabuusiyiin. 
Wa Saaraay marit Abraam ma wildat leyah.Wa indaha khaadim Masriiye usumha Haajar.
Wa Saaraay gaalat le Abraam raajilha : Daahu Allah daharaani al‑waaluuda.Chiil khaadmi di.Akuun Allah yantiini minha iyaal. Wa Abraam khassad be kalaam martah.
Wa da baʼad humman sakano achara sana fi balad Kanʼaan.Wa khalaas,Saaraay marit Abraam dafaʼat khaadimha Haajar al‑Masriiye le Abraam raajilha achaan tabga leyah mara.
Wa Abraam dakhal foogha wa hi bigat khalbaane.Wakit irfat nafisha hi khalbaane,badat tahgir sittaha.
Wa Saaraay gaalat le Abraam : Al‑hugra al‑Haajar gaaʼide tisawwiiha leyi di,minnak inta !Achaan ana bas anteetak khaadmi wa hassaʼ min hi irfat kadar hi khalbaane,gammat tahgirni !Wa ana khalleetak maʼa Allah ! 
Wa Abraam gaal leeha : Di hi khaadimki.Hi gaaʼide tihitki.Sawwi foogha ayyi cheyy al‑tidooriih. Wa khalaas,Saaraay badat titaʼʼibha.Wa Haajar gammat arradat minha.
Wa baʼad da,malak Allah ligaaha le Haajar gariib le een almi al‑fi l‑sahara fi l‑derib al‑maachi ale balad Chuur.
Wa gaal leeha : Ya Haajar khaadim Saaraay !Jaaye min ween wa maache ween ? Wa hi gaalat : Ana muʼarride baʼiid min sitti Saaraay ! 
Wa malak Allah gaal leeha : Gabbili le sittiki wa karrimiiha. 
Wa gaal leeha battaan : Allah yantiiki zurriiye min al‑katara ma tinhasib.
Daahu inti khalbaane wa talde wileed wa tisammiih Ismaaʼiil (maʼanaatah Allah yasmaʼ) achaan Allah simiʼ be taʼabki.
Wa wileedki yiʼiich wiheedah misil humaar al‑kadaade al‑naadum ma yagdar yidallilah.Wa yabga didd kulla l‑naas wa kulla l‑naas yabgo diddah.Wa yabga didd akhwaanah kulluhum. 
Wa Haajar gaalat fi nafisha : Ajab !Sahiih ke !Ana chift Allah al‑gaaʼid yichiifni wa lissaaʼni gaaʼide hayye walla ? Wa hi sammat Allah al‑hajja leeha be l‑usum Inta al‑Ilaah al‑gaaʼid Tichiifni.
Achaan da bas,al‑biir al‑gaaʼide ambeen hillit Khaadich wa hillit Baarad di,sammooha Biir Allah al‑Hayy al‑gaaʼid Yichiifni.
Wa baʼad da,Haajar wildat le Abraam wileed.Wa abuuh Abraam sammaah Ismaaʼiil.
Wa Abraam indah 86 sana wakit Haajar wildat leyah Ismaaʼiil.
Wakit Abraam indah 99 sana,Allah baan leyah wa gaal : Ana Allah al‑Gaadir.Taabiʼ kalaami wa abga daayman saalih.
Ana nisabbit muʼaahadati maʼaak wa nantiik zurriiye katiire. 
Abraam sajad giddaam al‑Rabb wa hu gaal leyah :
Di hi al‑muʼaahada al‑beeni wa beenak.Inta tabga abu hana umam katiiriin.
Min al‑yoom,ma yinaaduuk Abraam laakin yinaaduuk Ibraahiim achaan ana nisawwiik abu hana umam katiiriin.
Wa nantiik zurriiye katiire wa l‑zurriiye di tabga umam katiiriin wa yamurgu minnak muluuk.
Wa muʼaahadati al‑sawweetha maʼaak inta wa maʼa zurriiytak min baʼadak tagood daayman.Wa l‑muʼaahada al‑daayme di tiwassif kadar ana nabga Ilaahak wa Ilaah zurriiytak.
Wa nantiik inta wa zurriiytak kulla l‑turaab hana balad Kanʼaan al‑inta saakin foogha ajnabi.Wa l‑balad di tabga warasathum ila l‑abad wa ana nabga Ilaahhum. 
Wa battaan Allah gaal le Ibraahiim : Waajib inta wa zurriiytak titaabuʼu muʼaahadati al‑sawweetha maʼaaku min zurriiye le zurriiye.
Di hi muʼaahadati al‑titabbuguuha inta wa zurriiytak.Waajib titahhuru kulla dakar minku.
Wa tahuuritku di fi jilidku tabga alaama hana l‑muʼaahada al‑beeni wa beenku.
Waajib titahhuru ayyi dakar min zurriiyitku fi tamaane yoom baʼad waaluudtah.Waajib titahhuru ayyi dakar al‑mawluud fi buyuutku aw abiidku al‑chareetuuhum min iyaal al‑ajaanib al‑ma min nafarku.
Wa titahhuru kulla l‑dukuur al‑wildoohum fi buyuutku wa l‑abiid al‑chareetuuhum.Wa be da,muʼaahadati tagood fi jilidku wa hi muʼaahada daayme.
Ayyi dakar minku al‑ma tahharooh,waajib yafsuluuh min chaʼabah achaan hu gataʼ muʼaahadati. 
Wa Allah gaal battaan le Ibraahiim : Baʼad al‑yoom,martak Saaraay battaan ma tinaadiiha Saaraay laakin naadiiha Saara.
Wa ana nibaarikha wa nantiik minha wileed wa hi tabga amm hana umam wa yamurgu minha muluuk hana chuʼuub. 
Wa baʼad da,Ibraahiim sajad giddaam Allah wa dihik wa gaal fi galbah : Kikkeef nagdar nalda,ana al‑indi 100 sana ?Wa kikkeef Saara al‑indaha 90 sana tagdar talda ? 
Wa Ibraahiim gaal le l‑Rabb : Khalli barakatak di tukuun fi Ismaaʼiil ! 
Laakin al‑Rabb gaal leyah : La,ma misil ke !Martak Saara talda leek wileed wa tisammiih Ishaakh.Wa ana nisabbit muʼaahadati al‑daayme maʼaayah wa maʼa zurriiytah.
Wa ana simiʼt suʼaalak fi chaan Ismaaʼiil.Ana nibaarikah hu kula.Wa yalda iyaal katiiriin.Wa zurriiytah tabga katiire marra waahid.Wa yamurgu minnah 12 muluuk wa umma kabiire.
Laakin muʼaahadati di,nisawwiiha maʼa Ishaakh,al‑Saara taldaah leek fi l‑sana al‑jaaye fi nafs al‑wakit da. 
Wa wakit al‑Rabb kammal kalaamah,faat khallaah le Ibraahiim.
Wa baʼad da,fi nafs al‑yoom,Ibraahiim sawwa al‑cheyy al‑Allah amarah beyah.Chaal Ismaaʼiil wileedah wa kulla l‑dukuur al‑wildoohum fi beetah wa kulla l‑abiid al‑charaahum wa l‑gaaʼidiin fi beetah wa tahharaahum.
Wa Ibraahiim indah 99 sana wa Ismaaʼiil wileedah indah 13 sana wakit tahharoohum.
Wa fi nafs al‑yoom,Ibraahiim wa wileedah Ismaaʼiil kula tahharoohum.
Wa l‑naas al‑wildoohum fi beetah wa l‑abiid al‑charaahum min iyaal al‑ajaanib,kulluhum tahharoohum maʼa Ibraahiim.
Wa baʼad da,Allah baan le Ibraahiim gariib le l‑chadar al‑kubaar hana Mamra.Wa fi l‑wakit daak,al‑harraay haamiye wa Ibraahiim gaaʼid fi khachum baab kheemtah.
Wakit rafaʼ raasah,chaaf talaata rujaal waagfiin gariib leyah.Wa gamma ajala min baab kheemtah jara laagaahum wa sajad giddaamhum wa gaal leehum :
 Marhab beeku,kan tardo beyi,ma tufuutu.Alfaddalo fi beet abduku.
Khalli nijiib leeku almi achaan tikhassulu rijleeku wa tinjammo fi dull al‑chadara di.
Wa nijiib leeku khubza taakulu wa tachbaʼo wa baʼad da kamaan,tamchu.Achaan jiitu leyi ana abduku. Wa humman raddo leyah : Tamaam !Sawwi misil gultah. 
Khalaas,Ibraahiim macha ajala le Saara fi l‑kheema wa gaal leeha : Gummi ajala,chiili 10 kooro hana dagiig al‑sameh.Ajjiniih wa sawwi leena khubza. 
Wa baʼad da,Ibraahiim macha ajala fi l‑zariibe wa azal ijil rakhas wa samiin wa antaah le abdah achaan yijahhizah leehum ajala.
Wakit al‑laham nijid khalaas,Ibraahiim chaal al‑laham wa zibde wa laban wa gaddamah le diifaanah.Wa wakit gaaʼidiin yaakulu,Ibraahiim waagif jambuhum fi gaʼar al‑chadara.
Wa baʼad da,saʼalooh le Ibraahiim : Ween martak Saara ? Wa hu radda leehum wa gaal : Hi gaaʼide fi l‑kheema. 
Wa waahid minhum gaal : Akiid ana nigabbil leek fi l‑sana al‑jaaye fi nafs al‑wakit wa naji nalga martak Saara wildat leek wileed. Wa Saara gaaʼide waraayah fi khachum baab al‑kheema wa hi gaaʼide tasmaʼ fi kalaamhum.
Wa laakin Ibraahiim bigi chaayib khalaas wa Saara kula bigat ajuuz.Wa hi ma tagdar talda.
Wa min simʼat al‑kalaam da,gammat dihkat wa gaalat fi galibha : Ana bigiit ajuuz wa siidi kula bigi chaayib,hal battaan indi chahwa walla ? 
Wa Allah gaal le Ibraahiim : Maala Saara dihkat wa gaalat :‹ Ana al‑bigiit ajuuz misil ke,battaan nagdar nalda walla ? ›
Fi cheyy gaasi leyi ana Allah walla ?Fi l‑sana al‑jaaye,fi l‑wakit al‑muhaddad,ana naji wa nalga martak Saara wildat leek wileed. 
Laakin Saara khaalatat wa gaalat : Ana ma dihikt  achaan hi khaafat.Wa hu gaal : La !Inti dihikti ! 
Khalaas al‑rujaal dool gammo wa wajjaho ale Saduum wa Ibraahiim gamma yiʼaddiihum.
Wa Allah gaal : Hal nilabbid le Ibraahiim al‑cheyy al‑nidoor nisawwiih walla ?
Akiid,Ibraahiim yabga jidd hana umma kabiire wa chadiide wa nibaarik kulla umam al‑ard be sabab Ibraahiim.
Ana azaltah le yiwassi iyaalah wa zurriiytah le yitaabuʼu derib Allah wa yisawwu al‑hagg wa l‑adaala.Wa be misil da,ana Allah nihaggig al‑cheyy al‑gult nisawwiih le Ibraahiim. 
Wa Allah gaal le Ibraahiim : Al‑chakwa al‑simiʼtaha fi naas Amuura wa Saduum fasle bilheen wa zunuubhum bigo katiiriin.
Nidalli wa nichiif kan amalhum sawa sawa maʼa l‑chakwa al‑ana simiʼtaha fooghum.Wa kan al‑chakwa ma sahiih kula,naʼarfah. 
Wa itneen min al‑rujaal dool gammo wa macho ale Saduum wa Ibraahiim gaaʼid waagif giddaam Allah.
Wa Ibraahiim garrab le Allah wa gaal : Ya Rabbi,hal tidammir naas al‑fasliin maʼa l‑saalihiin sawa walla ?
Akuun fi 50 naas saalihiin gaaʼidiin fi Saduum.Hal tidammir al‑hille di walla ?Hal ma tisaamihha fi chaan al‑naas al‑khamsiin al‑saalihiin dool walla ?
Abadan ma tagdar tisawwiih,ya Rabb !Inta ma tidammir al‑adiiliin maʼa l‑fasliin !Achaan al‑naas al‑adiiliin ma misil al‑naas al‑fasliin !Hal al‑haakim hana kulla l‑ard ma yisawwi al‑adaala walla ? 
Wa Allah gaal : Tamaam !Kan ana ligiit fi Saduum 50 naas saalihiin,nisaamih kulla naas al‑hille di fi chaan al‑khamsiin dool. 
Wa Ibraahiim radda leyah wa gaal : Saamihni,ya Rabb,ana min al‑turaab wa l‑rumaad,gidirt hajjeet leek.
Akuun talga 45 naas saalihiin.Hal tidammir al‑hille di achaan al‑khamsa naas al‑gassaro min al‑khamsiin walla ? Wa Allah gaal : Ana ma nidammirha hatta kan ligiit foogha 45 naas saalihiin kula. 
Wa Ibraahiim gaal battaan : Akuun fiiha 40 bas naas saalihiin ! Wa Allah gaal : Tamaam !Ma nidammirha hatta kan ligiit foogha 40 naas saalihiin kula. 
Wa Ibraahiim gaal : Ya Rabb,ma tazʼal kan ana nihajji leek battaan.Akuun fiiha 30 bas naas saalihiin ! Wa Allah gaal : Ana ma nidammirha hatta kan ligiit foogha 30 naas saalihiin kula. 
Wa laakin Ibraahiim gaal battaan : Ya Rabb,saamihni.Kalaami bigi leek katiir.Akuun fiiha 20 bas naas saalihiin ! Wa Allah gaal : Ana ma nidammirha hatta kan ligiit foogha 20 naas saalihiin kula. 
Wa Ibraahiim gaal battaan : Ya Rabb,ma tazʼal,khalli nihajji leek aakhir marra.Akuun fiiha 10 naas saalihiin ! Wa Allah gaal : Ana ma nidammirha hatta kan ligiit foogha 10 naas saalihiin kula. 
Wakit Allah kammal kalaamah maʼa Ibraahiim,hu khallaah.Wa Ibraahiim gabbal beetah.
Wakit al‑malaaʼika al‑itneen wassalo fi Saduum be achiiye,Luut gaaʼid fi khachum baab al‑madiina.Wa wakit chaafaahum,gamma laagaahum wa sajad giddaamhum.
Wa gaal : Marhab beeku !Alfaddalo fi beet abduku achaan tikhassulu rijleeku wa tunuumu wa ambaakir fajur,tamchu. Wa humman gaalo : La.Nunuumu barra hini fi l‑nagaʼa di. 
Wa laakin Luut ma khallaahum wa asaraahum lahaddi waddaahum beetah wa sawwa leehum akil wa khubza bala tawwaara wa humman akalo.
Wa lissaaʼ ma naamo ke bas,kulla l‑rujaal hana madiinat Saduum min subyaanhum lahaddi chiyyaabhum jo wa hawwago al‑beet.
Wa naado Luut wa gaalo leyah : Ween al‑rujaal al‑dakhalo fi beetak ?Amrughum leena ajala achaan narugdu maʼaahum ! 
Wa Luut marag leehum wa sadda al‑baab waraayah
wa gaal leehum : Ya akhwaani,ana nachhadku ma tisawwu leehum cheyy fasil.
Daahu indi banaat itneen lissaaʼhin ma chaafan rujaal.Namrughin leeku barra wa sawwu fooghin ayyi cheyy al‑tidooruuh.Laakin al‑rujaal al‑itneen dool,ma tisawwu leehum cheyy fasil achaan humman diifaani wa waajib ana nahmiihum. 
Wa laakin humman raddo le Luut wa gaalo : Kiss min hini !Inta waahid wa ajnabi wa tidoor tahkimna walla ?Agiif !Nisawwu leek cheyy fasil ziyaada min hanaahum ! Wa khalaas,lazzo Luut be gudra wa dawwaro yikassuru al‑baab.
Wa laakin al‑malaaʼika al‑itneen jabado Luut daakhal wa saddo al‑baab fooghum.
Wa tawwaali al‑malaaʼika darabo kulla l‑naas al‑gaaʼidiin fi khachum al‑baab be l‑ama min kubaarhum lahaddi dugaaghum.Wa be da,humman ma gidro ligo al‑baab.
Wa l‑malaaʼika gaalo le Luut : Indak yaatu fi l‑hille di ?Kan indak nusbaan wa awlaad wa banaat wa naas aakhariin al‑gariibiin leek kula,amrughum min hini !
Aniina nidammuru al‑bakaan da achaan Allah simiʼ al‑chakwa didd naas al‑madiina di be sabab fiʼilhum al‑cheen.Wa Allah rassalaana le nidammuruuha. 
Wa Luut macha ligi nusbaanah al‑yidooru yaakhudu banaatah wa gaal leehum : Yalla !Gummu amurgu min hini !Achaan Allah yidoor yidammir al‑madiina di. Laakin humman chaafo kalaamah misil liʼib saakit.
Wa be fajur badri,al‑malaaʼika asaro Luut wa gaalo leyah : Gumm !Amrug ajala !Chiil martak wa banaatak al‑itneen al‑gaaʼidiin hini achaan ma tumuutu be sabab ikhaab al‑madiina di ! 
Wa laakin Luut alʼakhkhar fi l‑marigiin wa l‑malaaʼika karaboohum min iideehum,hu wa martah wa banaatah wa maragoohum barra min al‑madiina achaan Allah dawwar yinajjiihum.
Wakit maragoohum barra min al‑madiina di,waahid min al‑malaaʼika gaal le Luut : Kan tidoor tinajji nafsak,ajri !Ma tinlafit waraak wa ma tagiif fi l‑waadi.Amchi fi l‑hajar achaan ma tumuut. 
Wa Luut gaal : La,ya Rabb,da ma mumkin !
Ya Rabb,ligiit minnak al‑rida wa l‑rahma al‑kabiire achaan najjeet hayaati.Laakin ma nagdar najri lahaddi l‑hajar daak.Kan al‑damaar da lihigni fi l‑derib,ana numuut !
Chiif !Al‑hille di gariib leyi wa nagdar nawsalha ajala wa hi hille sakhayre bas.Wa khalliini namchi foogha.Hi hille sakhayre wa ninajji nafsi. 
Wa l‑malak gaal leyah : Ana simiʼt kalaamak,ma nidammir al‑hille al‑inta hajjeet beeha.
Ajri ajala !Amchi fi l‑hille di.Ana ma nagdar nisawwi cheyy gubbaal inta ma tawsal foogha. Fi chaan da bas,sammo al‑hille di Suukhar (maʼanaatah sakhayre).
Wakit Luut wassal fi Suukhar,al‑harraay dahaabha gaaʼide tatlaʼ.
Wa fi l‑wakit da,Allah nazzal min al‑sama kibriit wa matara hana naar chadiide fi Saduum wa Amuura.
Wa Allah dammar al‑mudun dool wa kulla l‑mantaga wa l‑hillaal wa sukkaanhum wa kulla nabaataat al‑ard.
Wa marit Luut anlafatat le tichiif waraaha wa tawwaali yibsat bigat mileh wa waagfe be tuulha misil al‑duuliye.
Wa ambaakir be fajur,Ibraahiim macha fi l‑bakaan al‑awwal wagaf foogah giddaam Allah.
Wa wajjah ale Saduum wa Amuura wa ale kulla l‑hillaal al‑gaaʼidiin jambuhum wa chaaf dukhkhaan azrag kurum taaliʼ min al‑ard misil dukhkhaan hana hariige.
Wa be misil da,al‑Rabb dammar mudun al‑mantaga al‑Luut sakan fooghum.Wa laakin hu fakkar le Ibraahiim wa marag Luut min al‑damaar.
Wa baʼad kulla l‑cheyy da,Luut khaaf ma yaskun fi Suukhar wa macha maʼa banaatah al‑itneen fi l‑hajar wa sakan fi karkuur.
Wa yoom waahid,bineeytah al‑kabiire gaalat le akhutha al‑sakhayre : Abuuna bigi chaayib wa ma fi rujaal fi l‑balad di al‑yaju yaakhuduuna misil fi aadit kulla naas al‑ard.
Taʼaali,nisakkuru abuuna be khamar wa narugdu maʼaayah achaan nijiibu leyah zurriiye. 
Wa fi l‑leele di,sakkaran abuuhin be khamar wa l‑kabiire machat ragadat maʼaayah wa laakin abuuha ma irif wakit hi ragadat maʼaayah wa wakit hi gammat.
Wa ambaakir,al‑kabiire gaalat le akhutha : Albaareh ana ragadt maʼa abuuna.Wa l‑leele kula,khalli nisakkuruuh wa amchi arugdi maʼaayah achaan nijiibu leyah zurriiye. 
Wa fi l‑leele di,sakkaran abuuhin wa l‑sakhayre machat ragadat maʼaayah wa laakin abuuha ma irif wakit hi ragadat maʼaayah wa wakit hi gammat.
Wa banaat Luut al‑itneen himlan.
Wa l‑kabiire wildat wa jaabat wileed wa sammatah Muwaab.Wa hu bas jidd hana l‑Muwaabiyiin al‑gaaʼidiin lahaddi l‑yoom.
Wa l‑sakhayre kula wildat wa jaabat wileed wa sammatah Banammi.Wa hu bas jidd hana Bani Ammuun al‑gaaʼidiin lahaddi l‑yoom.
Wa baʼad da,Ibraahiim macha fi saharat Nagab wa sakan ambeen Khaadich wa Chuur.Wa macha gaʼad fi hille waahide usumha Garaar.
Wa fi l‑wakit daak,Ibraahiim gaaʼid yuguul kadar Saara martah di,hi akhtah.Wa Abiimalik malik hana Garaar chaalaaha le Saara achaan tabga leyah mara.
Wa laakin be l‑leel,al‑Rabb baan le Abiimalik fi ruʼya wa gaal leyah : Inta tumuut fi chaan al‑mara al‑chiltaha di.Achaan hi indaha raajil. 
Wa Abiimalik lissaaʼ ma ragad maʼaaha.Radda le Allah wa gaal : Ya Rabb,hal tidammir umma bariiye kan hi ma sawwat cheyy walla ?
Achaan Ibraahiim zaatah gaal leyi hi akhtah wa hi kula gaalat leyi hu akhuuha.Wa ana sawweet al‑cheyy da be niiye mukhlisa wa bari min kulla l‑fasaala. 
Wa l‑Rabb gaal leyah fi l‑ruʼya : Naʼarfak inta sawweetah be niiye mukhlisa wa ana dahartak ma tisawwi zanib.Wa fi chaan da bas,ana ma khalleetak talmasha.
Wa hassaʼ gabbil al‑mara di le raajilha achaan hu nabi wa hu yasʼalni ana Allah achaan ma tumuut.Laakin kan ma gabbaltaha kamaan,aʼarif kadar inta wa kulla chaʼabak tumuutu. 
Wa be fajur badri,Abiimalik gamma naada kulla masaaʼiilah wa hajja leehum be kulla cheyy al‑kaan.Wa humman khaafo khoof chadiid.
Wa khalaas,Abiimalik naada Ibraahiim wa gaal leyah : Da chunu al‑sawweetah leena da ?Wa chunu al‑zanib al‑ana sawweetah leek lahaddi tijiib leena masiibe kabiire misil di,leyi ana wa le mamlakati ?Fiʼilak al‑sawweetah leena da,ma adiil. 
Wa Abiimalik gaal battaan le Ibraahiim : Chunu al‑lazzaak tisawwi al‑cheyy da ? 
Wa Ibraahiim radda leyah wa gaal : Ana nahsib naas al‑balad di ma yakhaafo al‑Rabb wa yugummu yaktuluuni fi chaan marti.
Wa kan fi l‑sahiih da,hi akhti,bineeyit abuuyi laakin ma bitt ammi.Wa hi bigat marti.
Wa wakit al‑Rabb maragaani baʼiid min beet abuuyi da,ana gult le Saara :‹ Fi ayyi bakaan al‑namchu guuli inti akhti wa da l‑kheer al‑inti tisawwiih leyi.› 
Wa khalaas,Abiimalik anta Ibraahiim khanam wa bagar wa abiid wa khadiim wa gabbal leyah martah Saara kula.
Wa gaal le Ibraahiim : Baladi gaaʼide giddaamak.Chiif al‑bakaan al‑ajabaak wa askun foogah. 
Wa gaal le Saara : Nanti le akhuuki 1 000 hajar fudda.Wa l‑gurus al‑katiir da yiwassif le kulla l‑naas al‑maʼaaki kadar inti bariiye.
Wa Ibraahiim saʼal Allah al‑Rabb wa baʼad da,al‑Rabb chafa Abiimalik wa martah wa khaddaamaatah wa gidro wildo.
Wa Allah fakkar le Saara be kalaam al‑gaalah leeha wa antaaha al‑cheyy al‑hu gaalah.
Wa l‑wakit al‑haddadah leeha al‑Rabb ja.Wa Saara bigat khalbaane wa wildat wileed le Ibraahiim wakit hu chayyab khalaas.
Wa samma al‑wileed al‑Saara wildatah leyah da,Ishaakh (maʼanaatah dihik).
Wa tahharah wakit hu indah tamaane yoom misil al‑Rabb amarah beyah.
Wa Ibraahiim indah 100 sana wakit Saara wildat leyah Ishaakh.
Wa hi gaalat : Al‑Rabb dahhakaani wa ayyi naadum al‑simiʼ al‑khabar da yadhak maʼaayi. 
Wa gaalat battaan : Awwal,naadum ma gidir yuguul le Ibraahiim kadar ana Saara niraddiʼ iyaal !Wa laakin daahuuni ana wilidt leyah wileed baʼad hu chayyab khalaas ! 
Wa wakit Ishaakh kibir,Ibraahiim sawwa aazuuma kabiire fi l‑yoom al‑faradooh foogah.
Wa fi nafs al‑yoom da,Saara chaafat al‑wileed al‑Haajar al‑Masriiye wildatah le Ibraahiim wa hu gaaʼid yistahbal wileedha Ishaakh.
Wa gaalat le Ibraahiim : Atrud al‑khaadim maʼa wileedha !Achaan wileed al‑khaadim di ma yawris maʼa wileedi Ishaakh. 
Wa l‑kalaam da bigi gaasi bilheen le Ibraahiim achaan Ismaaʼiil kula wileedah.
Wa laakin al‑Rabb gaal le Ibraahiim : Khalli al‑kalaam da ma yabga leek gaasi fi chaan al‑wileed wa khaadmak.Khassid be kulla l‑kalaam al‑Saara tuguulah leek achaan min Ishaakh bas talga zurriiye al‑binaaduuha be usmak.
Wa kan le wileed hana khaadmak,nisawwi zurriiytah tabga umma achaan hu kula wileedak. 
Wa be fajur badri,Ibraahiim chaal khubza wa girbe hana almi wa khattaahum le Haajar fi kitifha wa antaaha al‑wileed wa taradaaha.Wa khalaas,hi machat wa waddarat fi sahara hana Biir Sabʼa.
Wa baʼad al‑almi hana l‑girbe kammal,Haajar khattat al‑wileed fi gaʼar chideere waahide.
Wa machat chiyya baʼiid minnah,gaʼadat wa gaabalatah wa gaalat : Ma nagdar nichiif al‑wileed yumuut giddaami. Wa gammat tabki.
Wa laakin al‑Rabb simiʼ baki hana l‑wileed.Wa min al‑sama,malak Allah naadaaha le Haajar wa gaal leeha : Maalki,ya Haajar ?Ma takhaafe.Al‑Rabb simiʼ baki hana l‑wileed fi l‑bakaan al‑gaaʼid foogah.
Gummi chiili al‑wileed wa akurbiih adiil.Achaan ana nisawwiih yabga abu hana umma kabiire. 
Wa fi l‑bakaan da,al‑Rabb wassaf le Haajar biir indaha almi.Wa machat malat al‑girbe almi wa antat wileedha chirib.
Wa l‑Rabb kaan maʼa l‑wileed.Wa l‑wileed kibir wa sakan fi l‑sahara wa bigi siid al‑nubbaal.
Wa sakan fi sahara hana Faaraan wa ammah jawwazatah mara Masriiye.
Wa fi l‑wakit da,Abiimalik wa masʼuul askarah Fikuul macho le Ibraahiim.Wa Abiimalik gaal leyah : Al‑Rabb gaaʼid maʼaak fi kulla cheyy al‑inta gaaʼid tisawwiih.
Fi chaan da,ahlif leyi be usum al‑Rabb ma tukhuchchini ana wa iyaali wa zurriiyti.Achaan ana sawweet leek al‑kheer wa inta kula sawwi al‑kheer leyi ana wa le baladi al‑inta gaaʼid foogha. 
Wa Ibraahiim radda leyah wa gaal : Aywa !Ana nahlif. 
Wa laakin Ibraahiim chaka le Abiimalik fi chaan al‑biir al‑naas Abiimalik galaʼooha minnah.
Wa Abiimalik gaal : Ana ma naʼarif yaatu al‑sawwa al‑cheyy da.Wa inta zaatak ma hajjeetni beyah wa dahaabah ana simiʼtah. 
Wa khalaas,Ibraahiim chaal bagar wa khanam wa antaahum le Abiimalik wa sawwo al‑muʼaahada.
Wa Ibraahiim azzal sabʼa humlaan wa khattaahum taraf.
Wa Abiimalik gaal : Maala khatteet al‑sabʼa humlaan dool taraf ? 
Wa Ibraahiim gaal leyah : Chiil al‑sabʼa humlaan al‑nantiihum leek wa kan khibiltuhum minni,da yachhad kadar al‑biir di,ana bas nakattaha. 
Fi chaan da bas,al‑bakaan da sammooh Biir Sabʼa (maʼanaatah biir al‑haliife) achaan Ibraahiim wa Abiimalik kulluhum halafo fi l‑bakaan da.
Khalaas,sawwo muʼaahada fi Biir Sabʼa.Wa baʼad da,Abiimalik wa Fikuul masʼuul askarah gabbalo fi balad al‑Filistiyiin.
Wa Ibraahiim maggan ardeebaay fi Biir Sabʼa wa saʼal be usum Allah al‑Rabb al‑Daayim.
Wa Ibraahiim sakan mudda tawiile fi balad al‑Filistiyiin.
Wa baʼad da,Allah naadaah le Ibraahiim le yijarribah wa gaal leyah : Ya Ibraahiim ! Wa Ibraahiim gaal : Naʼam. 
Wa l‑Rabb gaal leyah : Gumm,chiil wileedak Ishaakh al‑wahiid al‑tiriidah bilheen.Waddiih fi balad Muriiya fi raas al‑hajar al‑niwassifah leek.Wa gaddimah leyi dahiiye muharraga. 
Wa khalaas be fajur badri,Ibraahiim gamma wa chaggag hatab hana l‑dahiiye.Hu chaal humaarah wa naaseen min khaddaamiinah wa wileedah Ishaakh.Wa macho ale l‑bakaan al‑wassafah leyah al‑Rabb.
Wa fi l‑yoom al‑taalit,Ibraahiim rafaʼ raasah wa chaaf min baʼiid al‑bakaan da.
Wa khalaas,gaal le khaddaamiinah : Agoodu hini maʼa l‑humaar.Ana wa l‑wileed namchu foog hinaak naʼabudu al‑Rabb wa nigabbulu leeku. 
Wa Ibraahiim chaal hatab al‑dahiiye wa antaah le wileedah Ishaakh yichiilah.Wa hu chaal fi iidah naar wa sakkiin.Wa macho tineenithum sawa.
Khalaas Ishaakh gaal le abuuh : Ya abuuyi. Wa abuuh gaal : Naʼam,ya wileedi. Wa Ishaakh gaal : Daahu al‑naar wa l‑hatab.Wa ween khanamaayit al‑dahiiye ? 
Wa Ibraahiim gaal : Al‑Rabb bas yarzukhna be khanamaayit al‑dahiiye,ya wileedi. Wa humman al‑itneen macho sawa.
Wa wakit wassalo fi l‑bakaan al‑wassafah leyah al‑Rabb,Ibraahiim bana madbah wa sabba foogah hatab wa rabbat wileedah Ishaakh wa khattaah fi raas al‑hatab da.
Wa khalaas,Ibraahiim chaal al‑sakkiin fi iidah le yadbah wileedah.
Tawwaali malak Allah naadaah le Ibraahiim min al‑sama wa gaal : Ya Ibraahiim !Ya Ibraahiim ! Wa Ibraahiim gaal : Naʼam. 
Wa l‑malak gaal leyah : Ma tukhutt iidak foog al‑wileed !Wa ma tisawwi leyah cheyy !Achaan hassaʼ da ana naʼarif kadar inta khaayif minni ana al‑Rabb.Wa ma abeet leyi wileedak al‑wahiid. 
Wa Ibraahiim rafaʼ raasah wa chaaf kabich fi gaʼar chideere wa guruunah chaabkaat fi l‑chideere di.Wa chaalah wa gaddamah dahiiye muharraga fi badal wileedah.
Wa samma al‑bakaan da Yahwah Yirʼah (maʼanaatah Allah yarzukh).Achaan da bas,lahaddi l‑yoom yuguulu : Fi hajar Allah,al‑Rabb yarzukh. 
Wa malak Allah naadaah battaan le Ibraahiim min al‑sama
wa gaal leyah : Daahu kalaam Allah :‹ Achaan inta sawweet misil da ma abeet leyi le wileedak al‑wahiid,ana Allah nahlif leek be usmi.
Akiid ana nibaarikak wa nikattir zurriiytak misil nujuum al‑sama wa misil ramla hana khachum al‑bahar.Wa zurriiytak tichiil ard udwaanha.
Wa beehum humman nibaarik kulla umam al‑ard achaan inta taabaʼt kalaami.› 
Wa Ibraahiim gabbal macha ligaahum le khaddaamiinah wa gammo macho sawa fi Biir Sabʼa.Wa Ibraahiim sakan fi Biir Sabʼa.
Wa baʼad da,khabbaro Ibraahiim kadar Milka marit akhuuh Naahuur jaabat leyah awlaad.
Wa humman Uus al‑bikir wa akhuuh Buuz wa Khamuwiil abu Araam
wa Kaasad wa Hazu wa Fildaach wa Yidlaaf wa Batuwiil.
Wa Batuwiil wilid Rifga.Wa dool awlaad al‑tamaane al‑Milka wildathum le Naahuur akhu Ibraahiim.
Wa Naahuur indah iyaal aakhariin kula al‑wildathum leyah sirriiytah al‑usumha Rawuuma.Wa humman Taabah wa Gaaham wa Taahach wa Maʼaaka.
Wa Saara aachat 127 sana.
Wa maatat fi Kharyat Arbaʼa al‑maʼruufa be Hibruun,fi balad Kanʼaan.Wa Ibraahiim sawwa furaach le martah wa baka leeha.
Wa khalaas,Ibraahiim gamma min bakaan al‑janaaza wa hajja le l‑Hittiyiin wa gaal leehum :
 Ana ajnabi wa khariib wa aayich fi usutku.Min izinku,antuuni bakaan al‑nadfin foogah marti. 
Wa l‑Hittiyiin raddo le Ibraahiim wa gaalo :
 Ya sayyidna,asmaʼ kalaamna.Al‑Rabb sawwaak kabiir fi usutna.Adfin martak fi ayyi bakaan al‑tidoorah.Ma fi naadum yagdar yadharak ma tadfin martak. 
Wa Ibraahiim gamma dangar giddaam al‑Hittiyiin,naas al‑balad.
Wa gaal leehum : Kan intu khassadtu wa induku niiye nadfin marti hini da,asʼalooh le Afruun wileed Suuhar
achaan yantiini karkuur fi Makfiila al‑gaaʼid jamb zerʼah.Wa nachriih minnah giddaamku be taman hana l‑bakaan da.Wa l‑bakaan da yabga leyi bakaan hana dafin. 
Wa Afruun gaaʼid fi lubb al‑Hittiyiin wa radda le Ibraahiim giddaam kulla l‑Hittiyiin al‑jo gaaʼidiin fi khachum baab al‑hille wa gaal :
 La,ya sayyidi.Asmaʼni.Khalaas,nantiik al‑zereʼ wa l‑karkuur al‑gaaʼid fi l‑zereʼ kula.Nantiihum leek giddaam kulla naas baladi.Amchi adfin martak ! 
Wa Ibraahiim gamma dangar battaan giddaam kulla naas al‑balad
wa gaal le Afruun giddaam kulla l‑haadiriin : Asmaʼ kalaami.Ana nantiik taman al‑zereʼ wa akhbal minni al‑taman da.Wa nadfin marti foogah. 
Wa Afruun radda le Ibraahiim wa gaal :
 Ya sayyidi,asmaʼ kalaami.Taman al‑zereʼ da 400 hajar fudda bas.Laakin beeni wa beenak,da cheyy hayyin saakit.Amchi adfin martak ! 
Wa khalaas,Ibraahiim wa Afruun waafago fi l‑taman da.Wa wazan leyah giddaam kulla l‑Hittiyiin al‑urbuʼmiya hajar fudda be l‑wazin al‑gaaʼidiin yisaawugu beyah.
Wa be misil da,al‑zereʼ hana Afruun al‑gaaʼid fi Makfiila sabaah le hillit Mamra wa l‑karkuur al‑gaaʼid foogah wa kulla l‑chadar al‑fi lubb al‑zereʼ
bigo hana Ibraahiim giddaam kulla l‑Hittiyiin al‑haadiriin fi madkhal al‑hille.
Wa baʼad da,Ibraahiim dafan martah Saara fi l‑karkuur al‑fi l‑zereʼ al‑gaaʼid fi Makfiila sabaah le Mamra fi Hibruun fi balad Kanʼaan.
Wa be misil da,al‑zereʼ wa l‑karkuur al‑gaaʼid foogah da bigo hana Ibraahiim.Achaan charaah min al‑Hittiyiin wa bigi leyah bakaan hana dafin.
Wa Ibraahiim bigi chaayib bilheen wa Allah baarakah fi kulla cheyy.
Yoom waahid,Ibraahiim naada abdah al‑kabiir,hu al‑Ibraahiim antaah masʼuuliiye hana kulla maalah.Wa gaal leyah : Khutt iidak fi wirki.
Ahlif leyi be Allah Rabb al‑samaawaat wa l‑ard.Ma taakhud le wileedi bineeye min balad Kanʼaan al‑ana saakin foogha.
Laakin amchi fi baladi wa fi lubb aayilti wa fattich bineeye le wileedi Ishaakh. 
Wa l‑abid radda leyah wa gaal : Akuun al‑bineeye taaba ma taji maʼaayi fi l‑balad di.Wa kan abat ma taji maʼaayi,niwaddi wileedak fi l‑balad al‑inta maragt minha walla ? 
Wa Ibraahiim gaal : La !Angariʼ !Ma tiwaddi wileedi hinaak.
Achaan Allah Rabb al‑samaawaat al‑maragaani min beet abuuyi wa min balad aayilti,hu kallam leyi wa halaf yantiini al‑balad di le zurriiyti.Wa Allah al‑hajja leyi da,yirassil malak giddaamak.Wa min hinaak bas tagdar tijiib mara le wileedi.
Wa kan al‑bineeye abat ma taabaʼatak,al‑haliife di ma talhagak.Laakin abadan ma tiwaddi wileedi hinaak. 
Khalaas al‑abid khatta iidah fi wirk Ibraahiim wa halaf leyah.
Wa l‑abid chaal achara jumaal hana siidah wa chadda fooghum khumaam al‑sameh hana siidah.Wa chaal derib hillit Naahuur al‑fi turaab Araam been al‑Nahreen.
Wa baʼad da,al‑abid wassal gariib le een almi al‑barra min al‑hille wa barrak al‑jumaal.Wa da be achiiye fi l‑wakit al‑yawurdan foogah al‑awiin.
Wa l‑abid saʼal Allah wa gaal : Ya Allah Rabb siidi Ibraahiim,al‑yoom limmini maʼa l‑nidoorah wa sawwi al‑kheer le siidi Ibraahiim.
Daahu ana gaaʼid jamb een almi wa banaat al‑hille kula yawurdan.
Wa l‑bineeye al‑ana nuguul leeha :‹ Antiini almi min jarriki nachrab › wa hi tuguul leyi :‹ Achrab wa nazgi jumaalak kula ›,al‑bineeye di,khalli hi bas tukuun al‑inta azaltaha le abdak Ishaakh.Be misil da,ana naʼarif kadar inta sawweet al‑kheer le siidi Ibraahiim. 
Lissaaʼ al‑abid ma kammal suʼaalah le Allah ke bas,Rifga bineeyit Batuwiil jaat waarde,chaayle jarraha fi kitifha.Wa Batuwiil hu wileed Milka wa Naahuur.Wa Naahuur hu akhu Ibraahiim.
Wa Rifga samha bilheen wa lissaaʼha bineeye udriiye.Wa jaat nazalat fi l‑machiiche wa chaalat almi wa gaaʼide tatlaʼ.
Wa khalaas,al‑abid jara lihigaaha wa gaal leeha : Min fadulki,antiini almi chiyya min jarriki nachrab. 
Wa hi gaalat leyah : Achrab,ya siidi ! Wa tawwaali dallat al‑jarr wa antatah chirib.
Wa wakit antatah chirib,khalaas gaalat : Nichiil almi wa nazgi jumaalak lahaddi yarwo. 
Wa ajala ke bas sabbat almi fi l‑hoot wa jarat chaalat aakhar wa zagat kulla l‑jumaal.
Wa l‑abid gaaʼid yichiifha saakit wa yasʼal fi galbah kan Allah khibil suʼaalah walla la.
Wakit al‑jumaal riwo khalaas,al‑abid antaaha le l‑bineeye chinif waahid hana dahab faayit siisi wa suure itneen hana dahab,ayyi waahid yawzin ziyaada min 14 jineeh.
Wa saʼalha : Inti bineeyit yaatu ?Ooriini,fi beet abuuki fi bakaan al‑narugdu foogah,ana wa l‑naas al‑maʼaayi walla ? 
Wa Rifga raddat leyah wa gaalat : Ana bineeyit Batuwiil wa jidditi Milka wa jiddi Naahuur. 
Wa gaalat battaan : Fi beetna fi gechch wa assaar le l‑bahaayim wa fi bakaan al‑tarugdu foogah kula. 
Wa l‑abid chakar Allah wa sajad giddaamah
wa gaal : Baarak Allah Rabb siidi Ibraahiim,hu al‑wassaf rahmatah wa amaanah le siidi.Wa fi makhatari Allah gaadaani lahaddi jaabaani fi beet ahal siidi. 
Wa fi l‑bakaan da,al‑bineeye gammat jarat al‑beet wa oorat ammaha be kulla cheyy al‑kaan.
Wa Rifga indaha akhu usmah Laabaan.Wa Laabaan jara macha ale een almi
achaan chaaf al‑chinif wa l‑suure al‑fi iideen akhtah wa simiʼ al‑kalaam al‑gaalah al‑abid le akhtah Rifga.Wa macha le l‑abid wa ligaah gaaʼid gariib le een almi maʼa jumaalah.
Wa gaal leyah : Taʼaal,namchu beetna,inta al‑baarakak Allah.Maala tagood barra hini ?Ana jahhazt leek beet wa bakaan le jumaalak. 
Wa khalaas,macho wa l‑abid dakhal fi l‑beet wa Laabaan dalla al‑khumaam wa anta gechch wa assaar le l‑jumaal.Wa jaab almi le l‑abid wa le l‑naas al‑maʼaayah achaan yikhassulu rijleehum.
Wa gaddamo leehum akil laakin al‑abid gaal : Ana ma naakul abadan kan ma gult al‑kalaam al‑fi galbi. Wa Laabaan gaal leyah : Guulah ! 
Wa l‑abid gaal : Ana abid Ibraahiim.
Allah baarak siidi Ibraahiim be ziyaada wa hu bigi naadum muhimm.Wa Allah antaah bagar wa khanam wa dahab wa fudda wa abiid wa khadiim wa jumaal wa hamiir.
Wa Saara marit siidi wildat leyah wileed wakit hi ajuuz wa siidi anta al‑wileed da kulla cheyy al‑indah.
Wa siidi hallafaani wa gaal leyi kadar ma naakhud le wileedah bineeye min balad Kanʼaan al‑hu saakin foogha.
Laakin gaal leyi :‹ Amchi fi beet abuuyi wa aakhud le wileedi mara min khachum beeti. ›
Wa ana gult le siidi :‹ Akuun al‑mara taaba ma taji maʼaayi. ›
Wa hu gaal leyi :‹ Allah al‑ana gaaʼid naʼabudah wa nitaabiʼ derbah yirassil malakah giddaamak wa yisahhil leek al‑derib.Achaan tijiib mara le wileedi min beet abuuyi wa min khachum beeti.
Kan macheet le ahali wa ma khassado leek,al‑haliife al‑hallaftak beeha di ma talhagak. ›
 Wa wakit ana wassalt gariib le een almi,saʼalt Allah Rabb siidi Ibraahiim wa gult :‹ Ya Rabb,sahhil leyi al‑cheyy al‑ana jiit fi chaanah.
Wa daahu ana gaaʼid jamb een almi wa akuun bineeye taji waarde le l‑almi wa nuguul leeha :“Antiini almi min jarriki nachrab.”
Wa kan hi tuguul leyi :“Achrab wa nazgi jumaalak kula”,khalaas al‑bineeye di,khalli hi bas tukuun al‑bineeye al‑inta Allah azaltaha le wileed siidi. ›
 Wa lissaaʼ ana ma kammalt suʼaali le Allah ke bas,Rifga jaat waarde chaayle jarraha fi kitifha wa jaat nazalat fi l‑machiiche.Wa ana saʼaltaha wa gult leeha :‹ Min fadulki,antiini almi nachrab. ›
Wa tawwaali dallat jarraha min kitifha wa gaalat leyi :‹ Achrab wa nazgi jumaalak kula.› Wa ana chiribt wa hi zagat al‑jumaal.
Wa ana saʼaltaha gult leeha :‹ Inti bineeyit yaatu ?› Wa hi raddat leyi wa gaalat :‹ Ana bineeyit Batuwiil wa jidditi Milka wa jiddi Naahuur.› Wa khalaas,ana dasseet leeha chinif fi munkharha wa suwaareen fi iideenha.
Wa ana dangart wa sajadt le Allah wa chakart Allah Rabb siidi Ibraahiim al‑gaadaani fi l‑derib al‑adiil le naakhud bineeyit akhu siidi le wileedah.
 Wa khalaas,kan tidooru tisawwu al‑kheer wa l‑amaan le siidi,ooruuni !Walla kan ma tidooru kula,ooruuni wa ana namchi bakaan aakhar. 
Khalaas Laabaan wa Batuwiil raddo leyah wa gaalo : Al‑cheyy da min Allah.Ma nagdaro nuguulu foogah cheyy.
Di hi Rifga gaaʼide giddaamak.Chiilha wa amchi beeha !Khalliiha tabga marit wileed siidak misil Allah gaalah. 
Wakit al‑abid hana Ibraahiim simiʼ kalaamhum,chakar Allah wa sajad giddaamah.
Wa gamma marag min khumaamah khulgaan wa achya hana dahab wa fudda.Wa antaahum le Rifga.Wa anta le akhuuha wa ammaha hadiiye khaaliye.
Wa l‑abid hana Ibraahiim maʼa l‑naas al‑maʼaayah akalo wa chirbo wa ragado.Wa be fajur wakit gammo,al‑abid hana Ibraahiim gaal leehum : Khalluuni nigabbil le siidi. 
Wa akhuuha wa ammaha gaalo leyah : Khalli al‑bineeye tagood maʼaana chiyya misil achara yoom ke.Wa baʼad da,tamchi. 
Wa l‑abid radda leehum wa gaal : Ma tiʼakhkhuruuni achaan Allah sahhal leyi safari.Khalluuni namchi le siidi. 
Wa humman gaalo leyah : Khalli ninaadu al‑bineeye wa nasmaʼo kalaamha. 
Wa humman naadooha le Rifga wa gaalo leeha : Tidoori tamchi maʼa l‑raajil da walla ? Wa hi gaalat : Aywa,namchi. 
Wa khalaas,khallo akhuthum maʼa l‑mara al‑rabbatha macho maʼa l‑abid hana Ibraahiim wa l‑naas al‑maʼaayah.
Wa baarako Rifga wa gaalo : Ya akhutna !Abge amm hana malaayiin al‑naas wa zurriiyitki tichiil turaab hana udwaanha ! 
Wa Rifga maʼa khaddaamaatha rikbo fi l‑jumaal wa taabaʼo al‑abid wa khalaas macho sawa.
Wa Ishaakh gabbal min biir al‑usumha Biir Allah al‑Hayy al‑gaaʼid Yichiifni wa sakan fi turaab Nagab.
Wa be achiiye,Ishaakh marag raayikh fi l‑khala wa wakit rafaʼ raasah,chaaf jumaal jaayiin.
Wa Rifga kula rafaʼat raasha wa min chaafat Ishaakh,dallat min al‑jamal.
Wa saʼalat al‑abid wa gaalat : Al‑raajil al‑hinaak jaayi aleena da,yaatu ? Wa hu gaal leeha : Da siidi Ishaakh. Wa Rifga chaalat laffaahitha wa khattat wijihha.
Wa l‑abid hajja le Ishaakh be kulla cheyy al‑kaan.
Wa khalaas,Ishaakh waddaaha le Rifga fi beet ammah Saara wa hi bigat martah wa hu habbaaha ziyaada.Wa be misil da,Ishaakh gidir sabar baʼad moot ammah.
Ibraahiim akhad mara aakhara usumha Gatuura.
Wa hi jaabat leyah iyaal wa humman Zimraan wa Yagchaan wa Madaan wa Midyaan wa Yachbaakh wa Chuwah.
Wa Yagchaan wilid Chaba wa Dadaan.Wa zurriiyit Dadaan,humman al‑Achuuriin wa l‑Latuuchiin wa l‑Lumiin.
Wa iyaal Midyaan,humman Iifa wa Ifir wa Hanuuk wa Abiidaʼ wa Alidaaʼa.Wa dool kulluhum iyaal Gatuura.
Wa Ibraahiim gubbaal ma yumuut anta kulla maalah le wileedah Ishaakh.
Wa le iyaalah hana l‑awiin al‑aakhariin kamaan,antaahum hadiiye wa saffaraahum baʼiid min wileedah Ishaakh fi turaab al‑sabaah.
Wa Ibraahiim aach 175 sana.
Wa wakit chayyab wa chibiʼ min al‑dunya,hu maat wa lihig abbahaatah be farha wa salaam.
Wa awlaadah Ishaakh wa Ismaaʼiil dafanooh fi karkuur al‑gaaʼid fi zereʼ Afruun wileed Suuhar al‑Hitti al‑fi Makfiila.Wa l‑zereʼ da sabaah le hillit Mamra.
Wa l‑zereʼ da,Ibraahiim charaah min al‑Hittiyiin.Wa da l‑bakaan al‑dafanoohum foogah hu wa martah Saara.
Wa baʼad moot Ibraahiim,al‑Rabb baarak wileedah Ishaakh.Wa Ishaakh sakan jamb al‑biir al‑usumha Biir Allah al‑Hayy al‑gaaʼid Yichiifni.
Daahu zurriiyit Ismaaʼiil wileed Ibraahiim.Ammah Haajar al‑Masriiye khaadim Saara.
Wa daahu asaame awlaad Ismaaʼiil hasab zurriiyithum.Humman Nabayuut al‑bikir wa Khidaar wa Adabiil wa Mibsaam
wa Michmaʼ wa Duuma wa Massa
wa Hadad wa Tiima wa Yatuur wa Nafiich wa Gidma.
Wa dool awlaad Ismaaʼiil al‑atnaachar.Wa ayyi waahid minhum bigi cheekh hana khachum beet waahid wa sammo hillaalhum wa furgaanhum be asaameehum.
Wa Ismaaʼiil aach 137 sana wa maat wa lihig abbahaatah.
Wa zurriiyit Ismaaʼiil sakanat min balad Hawiila lahaddi balad Chuur al‑mugaabil balad Masir ale balad Achuur.Wa humman gaʼado didd kulla akhwaanhum min zurriiyit Ibraahiim.
Daahu taariikh Ishaakh wileed Ibraahiim.Ibraahiim wilid Ishaakh.
Wa Ishaakh indah 40 sana wakit akhad Rifga bineeyit Batuwiil al‑Araami min balad Faddaan Araam.Wa Rifga hi akhut Laabaan al‑Araami.
Wa Ishaakh chahad Allah achaan martah Rifga aagre wa Allah khibil suʼaalah wa hi bigat khalbaane.
Laakin al‑iyaal gaaʼidiin yiddaawaso fi batunha wa hi gaalat : Chunu al‑jaani ? Wa machat saʼalat Allah.
Wa Allah gaal leeha : Fi ummateen fi batunki,chuʼuub itneen yinfargu.Wakit taldeehum,al‑waahid yabga chadiid min al‑aakharwa l‑kabiir yakhdim le l‑sakhayyar. 
Wa wakit Rifga wakitha tamma,hi wildat wa jaabat tiimaan.
Al‑awwalaani marag wa jildah kulla maksi be suuf.Achaan da,sammooh Isuu (maʼanaatah abu suuf).
Wa baʼad da,al‑taani kula marag wa kaarib kaʼab akhuuh Isuu.Achaan da,sammooh Yaakhuub (maʼanaatah kaarib kaʼab walla l‑najiid).Wa Ishaakh indah 60 sana wakit wilid al‑iyaal dool.
Wa l‑awlaad kibro wa Isuu bigi gannaasi nachiit wa yaʼarif al‑khala.Laakin Yaakhuub hu naadum haadi wa gaaʼid daayman fi l‑beet.
Wa Ishaakh yiriid Isuu achaan hu yijiib leyah laham al‑seed.Wa laakin Rifga tiriid Yaakhuub.
Yoom waahid,Yaakhuub gaaʼid yisawwi akil wa Isuu ja min al‑ganiis jiiʼaan marra waahid.
Wa gaal le Yaakhuub : Min fadlak,antiini al‑akil al‑ahmar da naakul achaan ana jiiʼaan. Wa achaan da bas,le Isuu sammooh Adoom (maʼanaatah ahmar).
Wa Yaakhuub gaal leyah : Kan tidoor al‑akil da,biiʼ leyi hagg bukuuriiytak hatta nantiik taakul. 
Wa Isuu gaal : Ana mutt min al‑juuʼ.Nisawwi chunu be hagg al‑bukuuriiye ? 
Wa Yaakhuub gaal leyah : Ahlif leyi gabul ! Wa khalaas,Isuu halaf wa baaʼ leyah hagg bukuuriiytah.
Wa khalaas,Yaakhuub anta mulaah hana adas wa khubza le Isuu wa hu akal wa chirib wa gamma macha.Wa be misil da,ma lammaah be hagg al‑bukuuriiye.
Wa fi juuʼ ja fi l‑balad,baʼad al‑juuʼ al‑ja awwal fi wakit Ibraahiim.Wa Ishaakh gamma macha hillit Garaar bakaan Abiimalik,malik al‑Filistiyiin.
Wa Allah baan le Ishaakh wa gaal : Ma tamchi fi balad Masir laakin askun fi l‑balad al‑niwassifha leek.
Wa laakin hassaʼ askun fi l‑balad di wa ana nukuun maʼaak wa nibaarikak.Wa nanti al‑buldaan dool leek inta wa le zurriiytak wa nitimm al‑kalaam al‑ana halaft beyah le abuuk Ibraahiim.
Wa ana nisawwi zurriiytak katiire misil nujuum al‑sama.Wa nanti al‑buldaan dool le zurriiytak.Wa be zurriiytak inta,kulla umam al‑ard yalgo baraka.
Achaan Ibraahiim taabaʼ kalaami wa tabbag awaamiri wa wasiiyaati wa gawaaniini wa taʼliimi. 
Wa khalaas,Ishaakh sakan fi balad Garaar.
Wa wakit naas al‑hille saʼalooh min martah,hu gaal leehum hi akhtah achaan ma yidoor yuguul Rifga martah.Hu khaayif naas al‑hille yaktuluuh be sababha achaan hi samha bilheen.
Wa Ishaakh gaʼad ayyaam katiiriin fi l‑hille di.Wa yoom waahid,Abiimalik malik al‑Filistiyiin chaaf min al‑chubbaak Ishaakh gaaʼid yilaaʼib martah Rifga.
Wa tawwaali Abiimalik naada Ishaakh wa gaal leyah : Akiid hi di martak !Maala gult leena hi akhtak ? Wa Ishaakh gaal leyah : Ana gult al‑kalaam da achaan ana khaayif yaktuluuni be sababha. 
Wa Abiimalik radda leyah wa gaal : Da chunu al‑sawweetah leena da ?Wa hassaʼ kan naadum waahid min chaʼabi ragad maʼa martak da,ma khalaas aniina kullina ke bigiina khaatiyiin walla ? 
Wa Abiimalik amar kulla l‑chaʼab wa gaal : Ma tilammusu al‑raajil da wa la martah !Al‑yilammishum,waajib yaktuluuh ! 
Wa Ishaakh harat fi l‑balad di wa fi l‑sana di,ligi miya marra ziyaada achaan Allah baarakah.
Wa hu bigi khani wa maalah gaaʼid yiziid lahaddi bigi khani marra waahid.
Wa indah khanam wa bagar wa khaddaamiin katiiriin.Wa achaan da bas,al‑Filistiyiin hasadooh le Ishaakh.
Wa humman gammo dafano kulla l‑biyaar al‑awwal khaddaamiin abuuh Ibraahiim hafaroohum.
Khalaas Abiimalik gamma gaal le Ishaakh : Hassaʼ inta bigiit chadiid bilheen minnina.Yalla gumm fuut ! 
Wa khalaas,Ishaakh gamma min al‑bakaan da wa macha waadi Garaar wa sakan hinaak.
Wa hafar min jadiid al‑biyaar al‑hafaroohum fi wakit abuuh Ibraahiim.Dool al‑biyaar al‑dafanoohum al‑Filistiyiin baʼad moot Ibraahiim.Wa Ishaakh sammaahum be nafs al‑asaame al‑abuuh Ibraahiim sammaahum beehum awwal.
Wa yoom waahid,khaddaamiin Ishaakh hafaro biir fi l‑waadi wa ligo almi nadiif.
Wa ruʼyaan balad Garaar harajoohum le ruʼyaan Ishaakh wa gaalo leehum : Al‑almi da hanaana. Wa khalaas,Ishaakh samma al‑biir di Isig (maʼanaatah al‑muchkila) achaan humman harajo maʼaayah foogha.
Wa baʼad da,khaddaamiin Ishaakh hafaro biir aakhara wa battaan macho harajoohum foogha wa khalaas,Ishaakh sammaaha Sitna (maʼanaatah al‑khilaaf).
Wa Ishaakh hawwal min al‑bakaan da wa hafar biir aakhara wa fi l‑marra di,ma harajooh foogha.Wa samma al‑biir di Rahubuut (maʼanaatah al‑wasaʼa).Wa gaal : Hassaʼ da,Allah jammaana wa nagdaro niziidu fi l‑ard. 
Wa hawwal min al‑bakaan da wa macha Biir Sabʼa.
Wa be l‑leel,Allah baan leyah wa gaal : Ana Rabb abuuk Ibraahiim.Ma takhaaf,ana maʼaak !Wa nibaarikak wa nisawwi zurriiytak tabga katiire fi chaan abdi Ibraahiim. 
Wa fi l‑bakaan da,Ishaakh bana madbah wa saʼal be usum Allah.Wa bana fariigah wa khaddaamiinah hafaro biir.
Wa Abiimalik gamma min Garaar maʼa rafiigah Ahuzzat wa Fikuul masʼuul askarah.Wa macha gaabal Ishaakh.
Wa Ishaakh gaal leehum : Maala jiitu leyi ?Ma intu bas al‑kirihtuuni wa taradtuuni baʼiid minku ? 
Wa humman gaalo leyah : Aniina chifna kadar Allah gaaʼid maʼaak.Khalli aniina nahalfu wa nisawwu maʼaak muʼaahada.
Wa inta kula tahlif ma tisawwi leena cheyy fasil achaan aniina sawweena leek al‑kheer wa khalleenaak macheet be l‑salaama.Achaan inta bigiit naadum al‑Allah baarakah. 
Wa khalaas,Ishaakh sawwa leehum aazuuma wa humman akalo wa chirbo.
Wa ambaakir fajur,gammo sawwo haliife ambeenaathum.Wa baʼad da,Ishaakh addaahum wa humman macho be l‑salaama.
Wa fi nafs al‑yoom,khaddaamiin Ishaakh jo khabbarooh be l‑biir al‑gaaʼidiin yahfuruuha wa gaalo leyah : Aniina ligiina almi. 
Wa Ishaakh samma al‑biir di Sabʼa (maʼanaatah al‑haliife).Wa bakaan al‑biir di bigi hille wa lahaddi l‑yoom binaaduuha Biir Sabʼa.
Wa Isuu indah 40 sana wakit akhad awiin itneen,al‑waahide Yahuudiit bineeyit Biiri al‑Hitti wa l‑aakhara Baasmat bineeyit Iluun wa hu kula Hitti.
Wa l‑awiin dool marraro marra waahid al‑haya le Ishaakh wa Rifga.
Wa Ishaakh bigi chaayib wa uyuunah ma bichiifu.Wa khalaas,gamma naada wileedah al‑bikir Isuu wa gaal : Ya wileedi ! Wa hu gaal : Naʼam ! 
Wa Ishaakh gaal leyah : Chiif ana bigiit chaayib wa ma naʼarif yoom mooti.
Hassaʼ da chiil silaahak wa nubbaalak wa nuchchaabak wa amchi al‑ganiis wa jiib leyi seede.
Wa sawwi leyi beeha akil al‑niriidah wa jiibah leyi naakul achaan nibaarikak gubbaal ma numuut. 
Wa wakit Ishaakh gaaʼid yihajji le wileedah Isuu da,Rifga gaaʼide tasmaʼ fi kalaamah.Khalaas Isuu marag macha fi l‑khala le yaktul seede wa yijiibha.
Wa baʼad da,Rifga gaalat le wileedha Yaakhuub : Asmaʼ !Ana simiʼt abuuk hajja le akhuuk Isuu wa gaal :
‹ Jiib leyi seede wa sawwi leyi akil al‑niriidah achaan nibaarikak giddaam Allah gubbaal ma numuut. ›
Hassaʼ da,ya wileedi,asmaʼ kalaami wa sawwi al‑cheyy al‑naamurak beyah.
Amchi fi l‑zariibe wa jiib leyi sukhlaan itneen sumaan wa ana nisawwi le abuuk al‑akil al‑halu al‑hu yiriidah.
Wa inta tiwaddi al‑akil da le abuuk wa hu yaakulah achaan yibaarikak gubbaal ma yumuut. 
Laakin Yaakhuub gaal le ammah Rifga : Akhuuyi Isuu jildah kulla suuf wa ana jildi amlas.
Wa akuun abuuyi yalmasni wa yaʼarifni wa yuguul ana khachcheetah wa yugumm yalʼanni wa ma yibaarikni. 
Wa ammah gaalat leyah : Khalli al‑laʼana di talhagni ana,ya wileedi.Asmaʼ kalaami !Amchi !Jiib leyi al‑sukhlaan. 
Wa khalaas,Yaakhuub macha jaab al‑sukhlaan le ammah wa hi gammat sawwat al‑akil al‑abuuh yiriidah.
Wa baʼad da,Rifga chaalat khulgaan al‑samhiin hana Isuu wileedha al‑kabiir,al‑gaaʼidiin fi bakaanha fi l‑beet wa labbasathum le Yaakhuub wileedha al‑sakhayyar.
Wa be l‑farwa hana l‑sukhlaan,hi labbasat iideenah wa ragabatah bakaan al‑amlas.
Wa Rifga antat le wileedha Yaakhuub al‑akil al‑halu wa l‑khubza al‑hi sawwatha.
Wa khalaas,Yaakhuub gamma macha le abuuh wa gaal : Ya abuuyi. Wa Ishaakh gaal : Naʼam !Inta yaatu,ya wileedi ? 
Wa Yaakhuub gaal : Ana Isuu wileedak al‑bikir.Ana sawweet al‑cheyy al‑inta talabtah minni.Min iznak,gumm wa aakul laham al‑seede achaan inta be nafsak tibaarikni. 
Wa Ishaakh gaal leyah : Ya wileedi,da kikkeef inta ligiitha ajala ke ? Wa Yaakhuub gaal : Achaan Allah Ilaahak bas jaab leyi al‑seede. 
Wa fi l‑bakaan da,khalaas Ishaakh gaal le Yaakhuub : Taʼaal gariib,ya wileedi,achaan nilammisak wa naʼarif kadar inta bas wileedi Isuu walla la. 
Wa Yaakhuub garrab le abuuh Ishaakh wa hu limsah wa gaal : Al‑hiss,hiss hana Yaakhuub laakin al‑iideen,iideen hana Isuu. 
Wa be misil da,Ishaakh ma irif Yaakhuub achaan iideenah induhum suuf misil akhuuh Isuu.Wa khalaas,hu baarakah.
Wa gubbaal ma yibaarikah,hu saʼalah battaan wa gaal : Sahiih ke inta wileedi Isuu ? Wa Yaakhuub gaal : Aywa. 
Wa khalaas,Ishaakh gaal leyah : Ya wileedi,antiini naakul al‑laham al‑jibtah achaan ana be nafsi nibaarikak. Wa Yaakhuub anta al‑akil le abuuh.Wa hu akalah wa jaab leyah khamar wa hu chiribah.
Wa baʼad da,Ishaakh abuuh gaal leyah : Ya wileedi,taʼaal gariib wa hibbini. 
Wa Yaakhuub garrab leyah wa habbaah.Wa Ishaakh chamma al‑riihe hint khulgaanah wa gamma baarakah wa gaal : Aywa !Al‑riihe di hint wileedi !Hi misil riihe hint zereʼal‑Allah baarakah.
Khalli al‑Rabb yantiikkarany al‑yanzil min al‑samawa intaaj al‑ard.Wa yantiik gamehwa khamar jadiid be katara.
Khalli al‑chuʼuub yakhdumu leekwa l‑umam yasjudu giddaamak.Wa abga siid akhwaanakwa iyaal ammak yasjudu giddaamak !Al‑yalʼanak malʼuunwa l‑yibaarikak mubaarak. 
Wa wakit Ishaakh kammal min mubaarakat Yaakhuub wa Yaakhuub marag min bakaan abuuh da,khalaas tawwaali ke akhuuh Isuu ja min al‑ganiis.
Wa hu kula sawwa akil halu wa jaabah le abuuh wa gaal : Ya abuuyi,gumm wa aakul laham al‑seede al‑ana wileedak jibtah achaan inta be nafsak tibaarikni. 
Wa abuuh Ishaakh gaal leyah : Inta yaatu ? Wa hu radda leyah wa gaal : Ana wileedak al‑bikir Isuu. 
Wa min simiʼ al‑kalaam da,Ishaakh gamma yarjif chadiid wa gaal : Yaatu al‑macha al‑ganiis wa jaab leyi laham ?Wa ana akalt minnah hassaʼ gubbaal inta ma taji wa ana baaraktah.Wa akiid hu yabga mubaarak ! 
Wa wakit Isuu simiʼ kalaam abuuh,gamma yikoorik korooraak chadiid hana wajaʼ galib wa gaal le abuuh : Baarikni ana kula,ya abuuyi ! 
Wa Ishaakh gaal leyah : Akhuuk ja khachchaani wa ana baaraktah fi badalak. 
Wa Isuu gaal : Achaan usmah Yaakhuub (maʼanaatah al‑najiid),da bas khachchaani marrateen !Awwal chaal bukuuriiyti wa hassaʼ daahu chaal barakati ! Wa gaal battaan : Inta ma faddalt leyi baraka waahide kula ? 
Wa Ishaakh radda leyah wa gaal : Ana sawweetah siidak wa sawweet kulla akhwaanah yabgo khaddaamiin leyah.Wa anteetah gameh wa khamar be katara.Wa battaan ana nagdar nisawwi leek chunu,ya wileedi ? 
Wa Isuu gaal le abuuh : Ya abuuyi,indak baraka waahide bas ?Baarikni ana kula,ya abuuyi ! Wa Isuu gamma yabki baki chadiid.
Wa Ishaakh abuuh gaal leyah : Inta taskun fi ard al‑ma indaha intaajwa ma indaha karanyal‑yanzil min al‑sama.
Wa inta tiʼiich be seefakwa takhdim le akhuuk.Laakin fi ruwaakhtak al‑jaay wa jaay,tidalli tagalatah min kataafeek. 
Wa Isuu bigi khasiim le Yaakhuub achaan al‑baraka al‑abuuh Ishaakh baarakah beeha.Wa Isuu gaal fi galbah : Abuuyi gariib yumuut.Baʼad ayyaam al‑hizin,naktul akhuuyi Yaakhuub. 
Wa khabbaro Rifga be kalaam Isuu wileedha al‑kabiir.Khalaas hi rassalat naadat Yaakhuub wileedha al‑sakhayyar wa gaalat leyah : Daahu akhuuk Isuu yidoor yilkaffa foogak wa yaktulak.
Hassaʼ da,ya wileedi,asmaʼ kalaami.Gumm arrid amchi bakaan akhuuyi Laabaan fi Haaraan.
Wa agood maʼaayah ayyaam hinaak,lahaddi akhuuk zaʼalah yufuut.
Wa kan zaʼalah faat wa nisi al‑cheyy al‑inta sawweetah leyah da,khalaas ana nirassil leek,taji.Maala ana niwaddirku intu al‑itneen fi nafs al‑yoom ? 
Wa baʼad da,Rifga gaalat le Ishaakh : Al‑haya bakhkhadat leyi fi chaan banaat al‑Hittiyiin dool.Wa kan Yaakhuub kula yaakhud waahide min banaat al‑Hittiyiin al‑fi l‑balad di,ana hayaati ma indaha faayde. 
Wa khalaas,Ishaakh naada Yaakhuub wa baarakah wa wassaah wa gaal leyah : Ma taakhud mara min banaat al‑Kanʼaaniyiin
laakin gumm amchi Faddaan Araam bakaan Batuwiil abu ammak.Wa aakhud mara min hinaak,min banaat Laabaan akhu ammak.
Wa khalli Allah al‑Gaadir yibaarikak wa talda iyaal wa yabgo katiiriin achaan inta tabga jidd hana umam katiiriin.
Wa khalli al‑Rabb yantiik inta wa zurriiytak al‑maʼaak al‑baraka al‑antaaha le Ibraahiim.Wa intu tawrusu al‑balad al‑hu antaaha le Ibraahiim wa inta saakin foogha misil ajnabi. 
Wa khalaas,Ishaakh rassal Yaakhuub wa hu macha Faddaan Araam,bakaan Laabaan wileed Batuwiil al‑Araami.Wa Laabaan hu akhu Rifga amm Yaakhuub wa Isuu.
Wa Isuu irif kadar abuuh Ishaakh baarak Yaakhuub wa rassalah macha Faddaan Araam achaan yaakhud mara min hinaak.Wa irif kadar wakit abuuh baarakah,wassaah wa gaal leyah : Ma taakhud mara min banaat al‑Kanʼaaniyiin. 
Wa Yaakhuub simiʼ kalaam ammah wa abuuh wa gamma macha Faddaan Araam.
Wa fi l‑bakaan da bas,Isuu irif kadar abuuh Ishaakh ma yidoor banaat al‑Kanʼaaniyiin.
Wa khalaas,hu gamma macha le Ismaaʼiil wileed Ibraahiim.Wa akhad bineeytah Mahla akhut Nabayuut.Wa hu akhadaaha min foog le awiinah al‑aakhariin.
Wa Yaakhuub gamma min Biir Sabʼa wa maachi le balad Haaraan.
Wa wassal fi bakaan waahid wa dawwar yunuum foogah achaan al‑harraay wagaʼat.Wa chaal hajar alwassadah wa naam fi l‑bakaan da.
Wa hu riʼi.Wa fi l‑ruʼya di hu chaaf tallaaʼa khattooha fi l‑ard wa raasha fi l‑sama.Wa malaaʼikat Allah yatlaʼo wa yanzulu beeha.
Wa Allah waagif jambah wa gaal leyah : Ana Allah Ilaah abuuk Ibraahiim wa Ilaah Ishaakh.Al‑ard al‑inta raagid foogha di,nantiiha leek wa le zurriiytak.
Wa zurriiytak tabga katiire misil turaab al‑ard wa tiziid min al‑sabaah le l‑kharib wa min al‑munchaakh le l‑wati.Wa kulla gabaayil al‑ard yalgo baraka beek inta wa be zurriiytak.
Chiif !Niʼakkid leek !Ana zaati gaaʼid maʼaak.Nahfadak fi ayyi bakaan al‑tamchi foogah wa nigabbilak fi l‑balad di.Ana ma nikhalliik wa lahaddi nitimm kulla l‑cheyy al‑gultah leek. 
Wa Yaakhuub gamma min noomah wa gaal : Akiid !Allah gaaʼid fi l‑bakaan da wa ana ma iriftah. 
Wa khoof chadiid dakhal leyah wa gaal : Al‑bakaan da bikhawwif !Akiid hu da beet al‑Rabb !Wa l‑bakaan da baab al‑sama ! 
Wa be fajur badri,Yaakhuub gamma chaal al‑hajar al‑hu alwassadah,khazzaah wa sabba foogah dihin achaan yabga alaama yizzakkar beeha al‑bakaan da.
Wa samma al‑bakaan da Beet Iil (maʼanaatah beet Allah).Wa laakin zamaan,al‑hille di usumha Luuz.
Wa baʼad da,Yaakhuub sawwa nazir wa gaal : Kan al‑Rabb gaaʼid maʼaayi wa hafadni fi makhatari al‑ana maachi foogah wa antaani akil wa lubaas
wa kan gabbalaani fi beet abuuyi be sihha wa salaama,khalaas Allah hu bas yabga Ilaahi.
Wa l‑hajar al‑khazzeetah leek,ya Rabbi,yabga beetak.Wa nantiik al‑uchur min kulla cheyy al‑tantiini. 
Wa khalaas,Yaakhuub gamma macha ale balad al‑sabaah.
Wa wakit maachi,ligi biir fi l‑khala.Wa fi l‑bakaan da,fi talaata door hana khanam raagdiin jamb al‑biir achaan di bas al‑biir al‑yazguuhum foogha.Wa khachum al‑biir di masduud be hajar kabiir.
Wa wakit kulla l‑khanam yilimmu khalaas,al‑ruʼyaan yilizzu al‑hajar min khachum al‑biir wa yazgu al‑khanam.Wa baʼad da,yigabbulu al‑hajar fi khachum al‑biir.
Wa Yaakhuub gaal le l‑ruʼyaan : Ya akhwaani,intu min ween ? Wa humman gaalo leyah : Aniina min Haaraan. 
Wa hu gaal leehum : Taʼarfu Laabaan wileed wileedah le Naahuur ? Wa gaalo : Aywa naʼarfuuh. 
Wa hu gaal : Hu gaaʼid aafe walla ? Wa raddo leyah wa gaalo : Aafe.Wa diik bittah Raahiil jaaye be l‑khanam. 
Wa Yaakhuub gaal leehum : Al‑harraay lissaaʼ foog,da ma al‑wakit al‑tilimmu foogah al‑khanam.Azguuhum wa asraho beehum. 
Wa l‑ruʼyaan gaalo leyah : Aniina ma nagdaro nazguuhum illa kan al‑khanam kulluhum lammo,khalaas nilizzu al‑hajar min khachum al‑biir wa nazgu al‑khanam. 
Wa wakit Yaakhuub lissaaʼ gaaʼid yihajji maʼaahum ke bas,Raahiil wassalat be khanam abuuha achaan hi kula raaʼiye.
Wakit Yaakhuub chaaf Raahiil bineeyit Laabaan akhu ammah wa khanam Laabaan akhu ammah,tawwaali macha lazza al‑hajar min khachum al‑biir wa zaga khanam Laabaan akhu ammah.
Wa baʼadeen,habbaaha le Raahiil wa gamma yabki.
Wa Yaakhuub ooraaha le Raahiil kadar hu min ahal abuuha wa hu wileed Rifga.Wa tawwaali,hi jarat khabbarat abuuha.
Wa wakit Laabaan simiʼ be l‑khabar hana Yaakhuub wileed akhtah,khalaas jara laagaah hadanah wa habbaah wa waddaah beetah.Wa Yaakhuub hajja le Laabaan be kulla cheyy al‑kaan leyah.
Wa Laabaan gaal : Akiid inta da,wileed bitt ammi !Inta min dammi wa lahami ! Wa Yaakhuub gaʼad maʼa Laabaan muddit chahar.
Wa baʼad da,Laabaan gaal leyah : Achaan inta min ahali bas,takhdim leyi saakit walla ?Ooriini maahiiytak kam. 
Wa Laabaan indah banaat itneen wa l‑kabiire usumha Leeya wa l‑sakhayre usumha Raahiil.
Wa Leeya di choofha daʼiif laakin Raahiil daggaha sameh wa jamiile marra waahid.
Wa Yaakhuub yiriidha le Raahiil wa gamma gaal : Ana nakhdim leek sabʼa sana achaan naakhud Raahiil,bineeytak al‑sakhayre. 
Wa Laabaan gaal leyah : Nantiiha leek inta,akheer min nantiiha le naadum aakhar.Khalaas agood maʼaayi. 
Wa be misil da,Yaakhuub khadam sabʼa sana achaan yaakhud Raahiil.Wa l‑siniin dool faato leyah ajala ke bas min hubbah leeha al‑katiir.
Wa baʼad da,Yaakhuub gaal le Laabaan : Antiini marti !Al‑wakit tamma le nichiilha aruus. 
Khalaas Laabaan azam kulla naas al‑hille wa sawwo al‑aruus.
Laakin be l‑leel,Laabaan chaal bineeytah Leeya wa waddaaha le Yaakhuub wa hu dakhal beeha.
Wa Laabaan antaaha le bineeytah Leeya khaddaamtah al‑usumha Zilfa achaan takhdim leeha.
Wa be fajur,Yaakhuub chaaf wa irif kadar di Leeya !Khalaas gamma gaal le Laabaan : Da chunu al‑sawweetah leyi da ?Ma le Raahiil bas ana khadamt leek ?Maala khachcheetni ? 
Wa Laabaan gaal leyah : Da ma fi aaditna kadar nantu al‑sakhayre gubbaal al‑kabiire.
Wa hassaʼ da,kammil al‑usbuuʼ da maʼa l‑kabiire di wa baʼadeen nantuuk al‑sakhayre kula.Wa takhdim leyi battaan sabʼa siniin aakhariin. 
Wa Yaakhuub khassad wa tamma al‑usbuuʼ hana l‑iris maʼa Leeya wa baʼad da,Laabaan antaah bineeytah Raahiil kula,le yichiilha aruus.
Wa Laabaan antaaha le bineeytah Raahiil khaddaamtah al‑usumha Bilha achaan takhdim leeha.
Wa Yaakhuub dakhal be Raahiil kula wa laakin hu habbaaha le Raahiil ziyaada min Leeya.Wa khadam sabʼa siniin battaan le Laabaan.
Wa wakit Allah chaaf kadar Leeya ma maryuuda,antaaha iyaal wa laakin Raahiil aagre.
Wa Leeya bigat khalbaane wa wildat wileed wa sammatah Raʼuubiin (maʼanaatah Allah chaaf taʼabi).Wa gaalat : Akiid hassaʼ da,raajli yiriidni. 
Wa Leeya khilbat battaan wa wildat wileed wa gaalat : Allah simiʼ kadar ana ma maryuuda wa antaani battaan leyah hu da. Wa be da,sammatah Chimʼuun (maʼanaatah hu simiʼ).
Wa battaan bigat khalbaane wa wildat wileed wa gaalat : Hassaʼ da khalaas,raajli yinlawi foogi achaan jibt leyah talaata awlaad. Achaan da bas,al‑wileed sammooh Laawi (maʼanaatah anlawa).
Wa battaan kula bigat khalbaane wa wildat wileed wa gaalat : Fi l‑marra di,nachkur Allah. Wa sammatah Yahuuza (maʼanaatah chukur).Wa baʼad da,wagafat min al‑waaluuda.
Wa wakit Raahiil chaafat kadar hi ma wildat le Yaakhuub,gammat nandalat fi akhutha wa gaalat le Yaakhuub : Antiini iyaal !Kan ma ke da,ana numuut ! 
Wa Yaakhuub gamma ziʼil foogha wa gaal leeha : Ana wa la Allah,nadharki al‑waaluuda. 
Wa Raahiil gaalat leyah : Di hi khaddaamti Bilha.Adkhul beeha wa hi talda wa ana nirabbiihum.Wa beeha hi bas,ana kula nalga iyaal. 
Wa hi dafaʼat le Yaakhuub khaddaamitha Bilha wa hu dakhal beeha wa hi bigat martah.
Wa bigat khalbaane wa jaabat wileed le Yaakhuub.
Wa Raahiil gaalat : Al‑Rabb hakam leyi !Khibil suʼaali wa antaani wileed. Achaan da,hi sammatah Daan (maʼanaatah hu hakam leyi).
Wa Bilha khaddaamit Raahiil jaabat battaan wileed le Yaakhuub.
Wa Raahiil gaalat : Ana haarabt akhti wa annasart. Wa sammatah Naftaali (maʼanaatah al‑harib).
Wa wakit Leeya chaafat kadar hi wagafat min al‑waaluuda,hi kula chaalat khaddaamitha Zilfa wa dafaʼatha le Yaakhuub achaan tabga leyah mara.
Wa Zilfa khaddaamit Leeya jaabat wileed le Yaakhuub.
Wa Leeya gaalat : Al‑saʼaada jaatni ! Wa l‑wileed sammatah Gaad (maʼanaatah al‑saʼaada).
Wa Zilfa khaddaamit Leeya jaabat battaan wileed le Yaakhuub.
Wa Leeya gaalat : Aywa !Ana farhaane !Wa l‑banaat yinaadanni al‑Farhaane. Wa hi sammatah Achiir (maʼanaatah al‑farah).
Wa fi wakt al‑gatiʼ hana l‑gameh,Raʼuubiin macha fi l‑zereʼ wa ligi chadarat al‑waaluuda wa jaabaaha le ammah Leeya.Wa Raahiil gaalat le Leeya : Min fadulki,antiini min chadarat al‑waaluuda al‑wileedki jaabaaha leeki di. 
Wa laakin Leeya raddat leeha wa gaalat : Inti chilti raajli,da kula ma tammaaki ?Wa battaan tidoori tichiili chadarat al‑waaluuda al‑wileedi jaabaaha leyi ! Khalaas Raahiil gaalat leeha : Yo,sameh !Kan ke da,khalli al‑yoom Yaakhuub yamchi yargud fi bakaanki,fi badal chadarat al‑waaluuda hana wileedki. 
Wa be achiiye,wakit Yaakhuub jaayi min al‑zereʼ,Leeya maragat laagatah wa gaalat leyah : Al‑yoom taji fi bakaani achaan ana ajjartak be chadarat al‑waaluuda hana wileedi. Wa l‑leele di,hu macha ragad fi bakaanha.
Wa l‑Rabb simiʼ kalaam Leeya.Wa hi bigat khalbaane wa wildat wileedha al‑khaamis le Yaakhuub.
Wa gaalat : Al‑Rabb antaani ajur,ana al‑anteet khaddaamti le raajli. Wa hi sammatah Yassaakar (maʼanaatah ajur).
Wa Leeya bigat battaan khalbaane wa wildat wileedha al‑saadis le Yaakhuub.
Wa gaalat : Al‑Rabb antaani hadiiye samha !Wa fi l‑marra di raajli yaskun maʼaayi achaan ana jibt leyah sitte awlaad. Wa hi sammatah Zabuluun (maʼanaatah yaskun).
Wa fi l‑akhiir,jaabat bineeye wa sammatha Diina.
Wa baʼad da,al‑Rabb fakkar le Raahiil wa khibil suʼaalha wa razakhaaha be l‑waaluuda.
Wa hi bigat khalbaane wa jaabat wileed wa gaalat : Al‑Rabb sallaani min al‑ihaana. 
Wa hi sammatah Yuusuf (maʼanaatah yiziid).Wa gaalat : Allah yiziidni wileed aakhar. 
Wa baʼad Raahiil wildat Yuusuf,Yaakhuub gaal le Laabaan : Khalliini nigabbil baladi.
Hassaʼ da,antiini awiini wa iyaali al‑fi chaanhum ana khadamt leek.Nichiilhum wa namchi.Wa inta zaatak taʼarif adiil kulla l‑khidme al‑ana sawweetha leek. 
Wa Laabaan gaal leyah : Ya wileedi,kan inta radyaan leyi,ana chawwaft wa irift kadar Allah baarakaani be sababak inta.
Ooriini maahiiytak wa nikaffiik. 
Wa Yaakhuub gaal leyah : Inta zaatak taʼarif kikkeef ana khadamt leek wa chift kikkeef maalak bigi beyi ana.
Achaan al‑maal al‑chiyya al‑awwal indak gubbaali,hassaʼ zaad wa bigi katiir.Wa Allah baarakak min ana jiit fi beetak.Wa hassaʼ da,nakhdim le nafsi mata ? 
Wa Laabaan gaal : Waajib nantiik chunu ? Wa Yaakhuub radda leyah wa gaal : Ma tantiini cheyy.Laakin kan tikhassid be l‑kalaam al‑nuguulah leek da,ana nasrah leek battaan be khanamak wa nahfadhum.
Al‑yoom namchi fi lubb maalak wa niʼazzil kulla l‑khanam al‑rugut wa l‑duroʼ wa kulla l‑dawaayin al‑zurug min khanamak.Wa niʼazzil min inzeek kulla l‑rugut wa l‑duroʼ.Wa dool bas yabgo maahiiyti.
Wa ambaakir,kan inta macheet chift khanami wa ligiit fooghum loon aakhar,da illa ana saragtah.Wa be da,taʼarif kan ana saalih walla la. 
Wa Laabaan gaal : Sameh.Ana khassadt be kalaamak da. 
Wa laakin fi nafs al‑yoom,Laabaan gamma azzal al‑tuyuus al‑rugut wa l‑induhum siihaan wa l‑inze al‑duroʼ wa l‑rugut wa kulla l‑khanam al‑induhum bayaad wa l‑dawaayin al‑zurug.Wa antaahum le iyaalah.
Wa Laabaan baʼʼad min Yaakhuub be talaata yoom hana ruwaakha.Wa Yaakhuub gaaʼid yasrah be l‑khanam al‑faddalo.
Wa Yaakhuub chaal mataarig khudur min talaata chadar chig chig wa le l‑mataarig dool,nagga girifhum wa sawwa fooghum siihaan.Wa bakaan waahid yikhalliihum be girifhum achaan yabgo rugut.
Wa wakit al‑anaati yihiilan wa l‑dukuur yihiiju wa yaju yacharbo almi,hu yukhutt al‑mataarig al‑rugut fi l‑hiitaan,bakaan al‑khanam yaju yacharbo foogah.
Wa khalaas,al‑khanam yiʼachchuru jamb al‑mataarig al‑rugut wa yijiibu iyaal rugut wa duroʼ wa induhum siihaan.
Wa kan le l‑dawaayin,Yaakhuub yukhuttuhum taraf wa yiwajjihhum ale l‑kubchaan al‑rugut wa ale kulla l‑kubchaan al‑zurug hana Laabaan.Wa be misil da,Yaakhuub sawwa leyah maal wa ma khallaahum khalbato maʼa khanam Laabaan.
Wa ayyi wakit al‑khanam al‑kubaar kan haalo,Yaakhuub yukhutt al‑mataarig giddaamhum fi l‑hiitaan achaan yiʼachchuru giddaam al‑mataarig.
Laakin kan le l‑khanam al‑daʼiifiin,hu ma yukhutt giddaamhum abadan al‑mataarig.Be misil da,al‑khanam al‑daʼiifiin bigo hana Laabaan wa l‑chudaad hana Yaakhuub.
Wa be misil da,Yaakhuub ligi maal ziyaada.Indah bahaayim katiiriin wa khaddaamiin wa khaddaamaat wa indah jumaal wa hamiir.
Wa baʼad da,Yaakhuub simiʼ kalaam awlaad Laabaan al‑buguul : Yaakhuub chaal kulla maal abuuna wa be maal abuuna bas,hu bigi khani. 
Wa Yaakhuub chaaf haal Laabaan alkhayyarat leyah,ma misil awwal.
Wa khalaas,Allah gaal le Yaakhuub : Gabbil balad abbahaatak,bakaan ahalak.Wa ana nukuun daayman maʼaak. 
Wa Yaakhuub rassal le awiinah Raahiil wa Leeya yamchan yalgannah fi l‑kadaade,bakaan khanamah.
Wa gaal leehin : Ana chift haal abuukan khayyarat leyi,ma misil awwal.Laakin Allah Rabb abuuyi kaan maʼaayi.
Wa intan zaatkan taʼarfan kadar ana khadamt le abuukan be niiye waahide.
Wa be da kula,abuukan khachchaani wa khayyar maahiiyti achara marraat.Wa laakin al‑Rabb daharah ma yisawwi leyi cheyy fasil.
Wa kan abuukan gaal :‹ Al‑duroʼ yabgo maahiiytak,kulla l‑khanam yaldo iyaal duroʼ.› Wa kan gaal :‹ Al‑rugut yabgo maahiiytak,kulla l‑khanam yaldo iyaal rugut. ›
Wa be da bas,al‑Rabb chaal bahaayim abuukan wa antaahum leyi ana.
Wa fi wakit al‑khanam gaaʼidiin yiʼachchuru foogah da,ana riʼiit wa fi l‑ruʼya di,rafaʼt raasi wa chift tuyuus gaaʼidiin yiʼachchuru al‑khanam al‑rugut al‑induhum daraaʼ wa siihaan.
 Wa malak Allah gaal leyi fi l‑ruʼya :‹ Yaakhuub !› Wa ana gult :‹ Naʼam ! ›
Wa gaal leyi :‹ Arfaʼ raasak wa chiif adiil,kulla l‑tuyuus al‑gaaʼidiin yiʼachchuru al‑khanam,humman rugut wa induhum daraaʼ wa siihaan.Achaan ana chift kulla l‑cheyy al‑Laabaan gaaʼid yisawwi leek.
Wa ana Ilaah Beet Iil,bakaan al‑inta khazzeet leyi foogah hajar wa sabbeet foogah dihin wa sawweet leyi nazir.Hassaʼ da,gumm !Amrug min al‑balad di wa amchi balad abbahaatak.› 
Wa Raahiil wa Leeya gaalan leyah : Hal faddal leena gisim wa warasa min maal abuuna walla ?
Aywa,maala hu jaʼalaana misil ajnabiiyaat wa baaʼaana wa akal kulla tamanna ?
Wa fi chaan da,kulla l‑maal al‑chaalah al‑Rabb min abuuna da,bigi leena wa le iyaalna.Wa inta,ya Yaakhuub,sawwi kulla cheyy al‑Rabb amarak beyah. 
Wa khalaas,Yaakhuub gamma chaal iyaalah wa awiinah wa rakkabaahum fi jumaal.
Wa chaal kulla l‑bahaayim wa kulla l‑maal al‑ligaah fi Faddaan Araam wa gamma maachi le abuuh Ishaakh fi balad Kanʼaan.
Wa fi l‑wakit daak,Laabaan ma fiih,macha yagtaʼ suuf khanamah.Wa wakit humman maachiin,Raahiil sirgat asnaam abuuha.
Wa Yaakhuub khachchaah le Laabaan al‑Araami,jara minnah ma khabbarah.
Wa jara be kulla cheyy al‑indah wa chagga bahar al‑Furaat wa wajjah ale jibaal Gilʼaad.
Wa fi l‑yoom al‑taalit,gaalo le Laabaan : Yaakhuub arrad ! 
Wa khalaas,Laabaan chaal akhwaanah wa jara wara Yaakhuub.Wa baʼad sabʼa yoom hana ruwaakha,lihigah fi jibaal Gilʼaad.
Laakin be l‑leel,al‑Rabb baan le Laabaan al‑Araami fi ruʼya wa gaal leyah : Angariʼ !Ma tikallim le Yaakhuub wa la be kheer wa la be charr ! 
Wa Laabaan lihig Yaakhuub fi l‑bakaan al‑bana foogah kheemtah fi raas al‑jabal.Wa Laabaan wa akhwaanah kula bano kheemithum fi jibaal Gilʼaad.
Wa Laabaan gaal le Yaakhuub : Da chunu al‑sawweetah leyi da ?Maala khachcheetni ?Inta khataft banaati misil masjuunaat al‑harib !
Maala arradt minni ?Wa allabbadt minni wa ma ooreetni ?Kan awwal ooreetni,ana niʼaddiik be farha wa be khine wa nagaagiir wa jigindiiye.
Wa inta ma khalleetni habbeet iyaal banaati wa ammahaathum.Inta sawweet al‑cheyy da bala fikir.
Ana nagdar nisawwi leeku cheyy fasil laakin Allah Rabb abuuk gaal leyi fi l‑leele al‑faatat :‹ Angariʼ !Ma tikallim le Yaakhuub wa la be kheer wa la be charr. ›
Wa hassaʼ inta maachi achaan inta girimt le beet abuuk.Wa laakin maala sirigt asnaami ? 
Wa Yaakhuub radda le Laabaan wa gaal : Ana arradt minnak da achaan ana khaayif inta taglaʼ banaatak minni.
Wa l‑naadum al‑inta ligiit fi bakaanah asnaamak,khalli yaktuluuh !Inta zaatak fattich kulla khumaami giddaam kulla akhwaanna !Wa kan ligiit cheyy hanaak,chiilah ! Laakin Yaakhuub ma irif kadar Raahiil bas sirgat al‑asnaam.
Wa khalaas,Laabaan dakhal fi kheemat Yaakhuub wa kheemat Leeya wa kheemat al‑khaddaamaat al‑itneen wa ma ligi cheyy.Wa baʼadeen,marag min kheemat Leeya wa dakhal fi kheemat Raahiil.
Wa gabul da,Raahiil chaalat al‑asnaam wa khattathum tihit al‑baasuur hana l‑jamal wa gaʼadat foogah.Wa Laabaan fattach al‑kheema kullaha ke wa ma ligi cheyy.
Wa Raahiil gaalat le abuuha : Khalli siidi ma yazʼal,kan ana ma gidirt gammeet giddaamah achaan indi aade. Wa hu fattach battaan wa ma ligi al‑asnaam.
Wa khalaas fi l‑bakaan da,Yaakhuub ziʼil wa haraj le Laabaan wa gaal : Ana ke jariimti chunu ?Wa chunu zanbi,lahaddi tajri waraayi be zaʼal misil da ?
Wakit inta fattacht kulla khumaami,ligiit chunu min khumaam beetak ?Hassaʼ da,wassif leyi ayyi cheyy al‑inta ligiitah hini giddaam akhwaani wa akhwaanak.Wa khalli humman yahkumu ambeenaatna.
 Wa fi l‑ichriin sana al‑ana ichtuhum maʼaak,dawaaynak wa inzeek abadan ma taraho.Wa ana ma akalt min kubchaanak.
Wa kan haywaanaat al‑kadaade katalo khanamaay kula,ana ma jibtaha leek.Ana bas chilt masʼuuliiyitha wa kaffeetha leek.Wa kan khanamaay sirgooha be l‑leel walla be l‑nahaar kula,inta talabt tamanha minni.
 Wa be l‑nahaar,ana taʼbaan min al‑sakhaana wa be l‑leel,min al‑bardaay.Wa l‑noom aba eeni.
Wa be da kula,ana gaʼadt maʼaak 20 sana.Wa ana khadamt leek 14 sana achaan banaatak al‑itneen.Wa sitte sana battaan achaan nalga minnak bahaayim.Wa be da kula,inta khayyart maahiiyti achara marraat.
Wa Allah Rabb abuuyi Ishaakh wa Rabb jiddi Ibraahiim wa hu al‑Rabb al‑Ishaakh khaayif minnah,kaan maʼaayi.Laakin kan hu ma kaan maʼaayi,inta tikhalliini namchi iideeni yaabsiin.Laakin al‑Rabb chaaf taʼabi wa khidmit iideeni wa fi l‑leele al‑faatat,hu hakam ambeenaatna. 
Wa tawwaali Laabaan radda le Yaakhuub wa gaal leyah : Al‑banaat banaati,al‑awlaad awlaadi,al‑khanam khanami wa kulla l‑achya al‑inta gaaʼid tichiifhum dool hineeyi.Wa laakin ana nagdar nisawwi chunu al‑yoom le banaati wa le iyaalhin al‑wildanhum ?
Hassaʼ da,taʼaal.Ana wa inta nisawwu muʼaahada ambeenaatna.Wa nukhuttu alaama al‑tachhad beeni wa beenak. 
Wa fi l‑bakaan da,Yaakhuub chaal hajar wa khazzaah.
Wa gaal le akhwaanah : Laggutu hujaar wa limmuuhum leena hini. Wa humman laggato hujaar wa lammoohum koom waahid.Wa akalo jamb al‑koom da.
Wa Laabaan sammaah al‑bakaan da Yagar Sahduusa (maʼanaatah al‑koom al‑yachhad).Wa Yaakhuub sammaah Galʼiid (wa da kula maʼanaatah al‑koom al‑yachhad).
Wa Laabaan gaal : Al‑koom da yukuun chahaadat al‑muʼaahada beeni wa beenak al‑yoom. Achaan da,sammooh al‑koom Galʼiid (maʼanaatah al‑koom al‑yifakkirna fi l‑muʼaahada).
Wa sammooh battaan Misfa (maʼanaatah yiraakhib) achaan Laabaan gaal : Allah yiraakhibna wakit nilfaarago.
Wa kan inta tiʼazzib banaati walla taakhud awiin aakhariin fooghum wa kan naadum al‑yachhad ambeenaatna ma fiih,khalaas al‑Rabb bas yachhad beeni wa beenak. 
Wa Laabaan gaal battaan le Yaakhuub : Daahu al‑koom wa daahu al‑hajar al‑ana khazzeetah beeni wa beenak.
Al‑koom hana l‑hajar da chaahid wa l‑hajar al‑inta khazzeetah da,kula chaahid.Achaan ana ma nazhaf aleek khaadi min al‑koom da wa inta kula ma tazhaf aleyi jaayi min al‑hajar da,le ma nisawwu ambeenaatna cheyy fasil.
Wa Allah Rabb jiddak Ibraahiim wa jiddi Naahuur,hu bas al‑yahkim ambeenaatna. Wa Yaakhuub halaf be Allah al‑Ishaakh khaayif minnah.
Wa khalaas,dabah dahiiye le l‑Rabb fi raas al‑jabal.Wa azam akhwaanah le l‑acha wa humman akalo sawa wa naamo fi raas al‑jabal.
Wa Laabaan gamma be fajur badri ja salaam banaatah wa iyaalhum wa baarakaahum wa gabbal baladah.
Wa Yaakhuub taabaʼ safarah wa malaaʼikat Allah baano leyah.
Wa wakit Yaakhuub chaafaahum gaal : Da bakaan al‑gaaʼidiin foogah askar al‑Rabb. Wa samma al‑bakaan da Mahanaayim (maʼanaatah muʼaskaraat itneen).
Wa Yaakhuub rassal naas giddaamah achaan yamchu le akhuuh Isuu fi turaab Saʼiir fi balad Adoom.
Wa wassaahum wa gaal leehum : Guulu le siidi Isuu :‹ Daahu kalaam abdak Yaakhuub :“Ana sakant fi bakaan Laabaan wa gaʼadt maʼaayah lahaddi l‑yoom.
Wa hassaʼ indi bagar wa hamiir wa khanam wa abiid wa khaddaamaat.Wa ana rassalt naas leek le yikhabburuuk inta siidi Isuu le tarda leyi.”› 
Wa baʼad da,wakit al‑naas al‑Yaakhuub rassalaahum gabbalo,humman gaalo leyah : Aniina lammeena maʼa akhuuk Isuu wa hu zaatah jaayi le yigaabilak.Wa laakin indah maʼaayah 400 raajil ! 
Wa Yaakhuub khaaf khoof chadiid wa gamma gassam al‑naas al‑gaaʼidiin maʼaayah wa l‑khanam wa l‑bagar wa l‑jumaal ale majmuuʼteen.
Wa gaal fi galbah : Kan Isuu lamma maʼa l‑majmuuʼa al‑waahide wa darabaaha kula,al‑majmuuʼa al‑aakhara tanja. 
Wa gaal : Ya Allah Rabb jiddi Ibraahiim wa abuuyi Ishaakh !Ya Allah !Inta al‑gult leyi :‹ Gabbil baladak fi bakaan ahalak wa nisawwi leek al‑kheer. ›
Wa ana sakhayyar giddaam al‑rahma wa l‑amaan al‑inta anteetah leyi ana abdak.Achaan wakit ana chaggeet bahar al‑Urdun ma indi cheyy illa asaati.Wa hassaʼ daahu indi furgaan itneen.
Nachhadak tinajjiini min akhuuyi Isuu achaan ana khaayif hu yaji yaktulna ana wa l‑awiin wa l‑iyaal.
Wa awwal inta gult leyi :‹ Nisawwi leek al‑kheer wa nisawwi zurriiytak katiire misil ramla hana khachum al‑bahar al‑naadum ma yagdar yahsibha min al‑katara.› 
Wa fi l‑leele di,Yaakhuub gaʼad fi l‑bakaan da.Wa chaal min al‑maal al‑ja beyah le yigaddimah hadiiye le akhuuh Isuu.
Wa l‑maal da 200 anzaay wa 20 tees wa 200 naʼaje wa 20 kabich
wa 30 naaga be iyaalhum wa 40 bagara wa 10 toor wa 20 humaara wa 10 humaar.
Wa amman al‑bahaayim dool le khaddaamiinah wa gassamaahum ambeenaathum.Wa ayyi waahid kallafah be door hana bahaayim wa gaal leehum : Gaddumu giddaami wa khallu faraga ambeenaatku. 
Wa anta amur le khaddaamah al‑maachi awwal wa gaal leyah : Kan akhuuyi Isuu laagaak wa saʼalak gaal leek :‹ Inta yaatu wa maachi ween wa l‑bahaayim al‑maachi beehum dool hana yaatu ? ›
Guul leyah :‹ Al‑bahaayim dool hana abdak Yaakhuub wa hu rassalaahum hadiiye le siidah Isuu.Wa hu zaatah jaayi waraana.› 
Wa anta nafs al‑amur le khaddaamah al‑taani wa l‑taalit wa le kulla l‑naas al‑maachiin maʼa l‑bahaayim wa gaal leehum : Kan lammeetu maʼa Isuu,guulu leyah al‑kalaam da.
Wa battaan guulu leyah :‹ Daahu abdak Yaakhuub zaatah jaayi waraana.› Achaan hu fakkar wa gaal : Khalli nidalli galbah be l‑hadiiye al‑machat giddaami di.Wa baʼad da,kan gaabalna maʼaayah wijih be wijih kula,akuun yigaabilni be farah. 
Wa l‑hadiiye machat giddaamah.Wa Yaakhuub kamaan,gaʼad fi fariigah.
Wa be l‑leel,Yaakhuub gamma chaal awiinah al‑itneen wa khaddaamaatah al‑itneen wa awlaadah al‑ihdaachar wa gattaʼaahum waadi Yabbuukh.
Wa baʼad chaalaahum wa gattaʼaahum al‑bahar wa gattaʼ kulla cheyy al‑indah,
hu faddal hinaak wiheedah.Wa raajil waahid ja saaraʼah lahaddi gariib sabaah.
Wa wakit al‑raajil irif kadar hu ma yagdar yakhalbah fi l‑siraaʼ da,gamma darab Yaakhuub fi wirkah wa wirkah marag.
Wa l‑raajil gaal le Yaakhuub : Khalliini namchi achaan al‑wata gariib tasbih. Wa Yaakhuub gaal leyah : Ana ma nikhalliik tamchi kan ma baaraktini ! 
Wa l‑raajil saʼal Yaakhuub wa gaal leyah : Usmak yaatu ? Wa hu gaal : Usmi Yaakhuub. 
Wa l‑raajil gaal : Baʼad al‑yoom,ma yinaaduuk Yaakhuub,khalli yinaaduuk Israaʼiil (maʼanaatah saaraʼ maʼa l‑Rabb).Achaan inta saaraʼt maʼa l‑Rabb wa maʼa l‑naas wa inta annasart. 
Wa Yaakhuub saʼal al‑raajil wa gaal leyah : Min fadlak,ooriini usmak. Wa l‑raajil gaal : Maala tasʼalni min usmi ? Wa fi l‑bakaan da,hu baarak Yaakhuub.
Wa Yaakhuub samma al‑bakaan da Faniyiil (maʼanaatah wijih al‑Rabb) achaan hu gaal : Ana chift al‑Rabb wijih be wijih wa laakin ana nijiit min al‑moot ! 
Wa l‑harraay talaʼat leyah wakit hu faat min Fanuwiil.Wa gaaʼid yadlaʼ achaan wirkah marag.
Wa fi chaan da lahaddi l‑yoom,Bani Israaʼiil ma yaakulu laham al‑wirk achaan Yaakhuub wirkah marag.
Wa Yaakhuub rafaʼ raasah wa chaaf akhuuh Isuu jaayi be 400 raajil maʼaayah.Wa Yaakhuub gassam iyaalah ambeen Leeya wa Raahiil wa khaddaamaatah al‑itneen.
Wa gaddam al‑khaddaamaat giddaam maʼa iyaalhum wa waraahum Leeya maʼa iyaalha wa fi l‑akhiir Raahiil maʼa Yuusuf.
Wa Yaakhuub kamaan gaddam giddaamhum wa sajad sabʼa marraat lahaddi garrab le akhuuh.
Wa Isuu jara laaga akhuuh,hadanah wa habbaah wa humman al‑tineen gammo bako.
Wa baʼad da,Isuu rafaʼ raasah wa chaaf al‑awiin wa l‑iyaal wa gaal : Dool yaatumman al‑maʼaak ? Wa Yaakhuub gaal : Di l‑rahma al‑antaaha al‑Rabb leyi ana abdak. 
Wa l‑khaddaamaat garrabo maʼa iyaalhum wa sajado.
Wa Leeya kula garrabat maʼa iyaalha wa sajado.Wa baʼad da,garrab Yuusuf maʼa Raahiil kula sajado.
Wa Isuu gaal : Tidoor tisawwi chunu be kulla l‑maal al‑ana laageetah ? Wa Yaakhuub gaal leyah : Nidoor tarda leyi,ya siidi. 
Wa Isuu gaal : Ana indi maal katiir.Khalli maalak yagood leek,ya akhuuyi. 
Wa Yaakhuub gaal : La.Kan inta radyaan beyi,akhbal hadiiyti al‑gaddamtaha leek.Ana min chift wijhak da,misil chift wijih al‑Rabb achaan inta ridiit leyi.
Wa hassaʼ da akhbal minni hadiiyti al‑gaddamtaha leek achaan al‑Rabb antaani niʼma wa indi kulla cheyy. Wa Yaakhuub hannasah wa khalaas Isuu khibil.
Wa Isuu gaal leyah : Gumm namchu wa ana namchi maʼaak fi machiik. 
Wa Yaakhuub radda leyah wa gaal : Ya siidi,inta taʼarif kadar al‑iyaal daʼiifiin wa indi maʼaayi al‑khanam wa l‑bagar al‑biradduʼu.Wa kan asartuhum fi yoom waahid,kulla l‑bahaayim yumuutu.
Min fadlak,ya siidi,hassaʼ da inta gaddim giddaami.Wa ana abdak kamaan nuruukh bicheech fi ruwaakha hana l‑bahaayim wa fi ruwaakha hana l‑iyaal lahaddi nawsalo bakaanak inta siidi fi Saʼiir. 
Wa Isuu gaal leyah : Wa kan ke da,nikhalli maʼaak min naasi al‑jiina sawa. Wa Yaakhuub gaal : Wa maala ?Ana min ligiit ridaak da,khalaas ya siidi ! 
Wa khalaas fi nafs al‑yoom Isuu gabbal Saʼiir.
Wa Yaakhuub gamma macha Sukkuut wa bana leyah beet wa kuuzi le bahaaymah.Achaan da bas,sammo al‑bakaan da Sukkuut (maʼanaatah ligdaabe).
Wa Yaakhuub taabaʼ safarah min Faddaan Araam lahaddi wassal be sihha wa salaama fi hillit Chakiim al‑gaaʼide fi balad Kanʼaan.Wa hu gaabal al‑hille di wa sakan.
Wa chara min iyaal Hamuur abu Chakiim bakaan al‑bana foogah kheemtah be miya hajar fudda.
Wa fi l‑bakaan da,bana leyah madbah le yigaddim foogah dahiiye le l‑Rabb wa sammaah El Ilaah Bani Israaʼiil.
Yoom waahid,Diina bineeyit Yaakhuub al‑Leeya wildatha leyah maragat machat tuzuur banaat al‑balad.
Wa Chakiim wileed Hamuur cheekh balad al‑Hiwwiyiin chaafaaha.Wa hu khatafha wa liʼib maʼaaha wa tallaf charafha.
Wa galbah allag foog Diina bineeyit Yaakhuub.Wa hu habbaaha wa fattach tariiga al‑hi takhbal beeha kalaamah.
Wa Chakiim gaal le abuuh Hamuur : Aakhud leyi al‑bineeye di achaan tabga marti. 
Wa Yaakhuub simiʼ kadar Chakiim tallaf charaf Diina bineeytah.Wa laakin awlaadah gaaʼidiin fi l‑khala yasraho be bahaaymah.Achaan da,Yaakhuub sakat saakit lahaddi yaju.
Wa Hamuur abu Chakiim macha le Yaakhuub achaan yihajji leyah.
Wa wakit awlaad Yaakhuub simʼo be l‑cheyy al‑kaan da,jo min al‑khala wa zaʼlaaniin zaʼal chadiid.Achaan Chakiim sawwa fiʼil cheen fi gabiilat Israaʼiil wakit khatafha wa tallaf charafha le bineeyit Yaakhuub.Wa l‑cheyy da,ma waajib yukuun abadan.
Wa Hamuur hajja leehum wa gaal : Wileedi Chakiim,galbah allag fi bittuku.Min fadulku,antuuha leyah le tabga martah.
Wa intu tagdaro tinaasubuuna,naakhudu min banaatku wa taakhudu min banaatna.
Wa taskunu maʼaana.Wa l‑balad gaaʼide maftuuha leeku.Taajuru wa aksabo foogha ard le nufuusku. 
Wa Chakiim zaatah gaal le Yaakhuub abu Diina wa akhwaanha : Ardo leyi wa ana nantiiku ayyi cheyy al‑tatulbuuh minni.
Wa khuttu foogi al‑maal al‑tidooruuh wa hadiiye katiire wa ana nantiiku kulla cheyy al‑tidooruuh.Laakin nidoor al‑bineeye di tabga marti. 
Wa awlaad Yaakhuub raddo be najaada le Chakiim wa Hamuur abuuh achaan Chakiim tallaf charaf akhuthum Diina
Wa gaalo leehum : Al‑cheyy da,ma mumkin leena.Ma nagdaro nantu akhutna le raajil ma mutahhar achaan da eeb leena.
Aniina nikhassudu leeku illa fi haala waahide bas.Tabgo misilna,tahhuru ayyi dakar minku.
Wa be da khalaas,intu tagdaro taakhudu min banaatna wa aniina kula naakhudu min banaatku.Wa kullina nabgo chaʼab waahid.
Wa laakin kan abeetu ma titahhuru,aniina nichiilu akhutna wa namchu. 
Wa Chakiim wa abuuh Hamuur khassado be l‑kalaam da.
Wa Chakiim tabbag ajala ke bas al‑kalaam al‑humman dawwarooh achaan biriidha marra waahid le Diina bineeyit Yaakhuub.Wa Chakiim hu muhtaram min kulla naas beet abuuh.
Wa Hamuur maʼa wileedah Chakiim macho fi khachum baab hillithum,al‑bakaan al‑naas yilimmu foogah.Wa hajjo le naas al‑hille
wa gaalo leehum : Al‑naas dool ma induhum ayyi kalaam maʼaana.Khalli yagoodu fi l‑balad wa yitaajuru wa di hi al‑balad wasiiʼe leehum.Wa aniina naakhudu banaathum wa humman kula yaakhudu banaatna.
Wa laakin humman yikhassudu yagoodu maʼaana wa nabgo gabiila waahide,illa kan aniina nitahhuru kulla dakar minnina misil humman zaathum mutahhariin.
Wa be da,bahaayimhum wa maalhum wa kulla cheyy al‑induhum ma yabgo hanaana walla ?Wa kan aniina khassadna be l‑cheyy al‑humman talabooh minnina,humman yaju yaskunu maʼaana.
Wa kulla l‑naas al‑macho fi khachum baab al‑hille,khassado be kalaam Hamuur wa wileedah Chakiim.Wa khalaas,kulla l‑dukuur al‑macho fi khachum baab al‑hille tahharoohum.
Wa baʼad talaata yoom,wakit al‑rujaal lissaaʼ ma biro min al‑tahuura di,awlaad Yaakhuub Chimʼuun wa Laawi akhwaan Diina chaalo suyuufhum.Wa dakhalo al‑hille bala khoof wa katalo kulla l‑dukuur.
Wa katalo Hamuur wa wileedah Chakiim kula be seef wa dakhalo fi beet Chakiim wa chaalo akhuthum wa macho.
Wa awlaad Yaakhuub al‑aakhariin katalo al‑majruuhiin wa kasabo al‑hille achaan charaf akhuthum Diina tilif.
Wa chaalo kulla khanam al‑Hiwwiyiin wa bagarhum wa hamiirhum wa kulla maalhum al‑fi lubb al‑hille wa l‑fi l‑khala.
Wa kasabo kulla maalhum wa kulla iyaalhum wa kulla awiinhum wa chaalo kulla cheyy al‑fi buyuuthum.
Wa baʼad da,Yaakhuub gaal le iyaalah Chimʼuun wa Laawi : Intu zaraʼtu leyi machaakil !Wa be sababku intu,al‑Kanʼaaniyiin wa l‑Firizziyiin naas al‑balad yakrahooni !Indi rujaal chiyya bas.Wa kan humman lammo foogi wa hajamooni,yidammuruuni ana wa naas beeti. 
Laakin humman raddo leyah wa gaalo : Hu ma jaʼal akhutna zannaaya walla ? 
Wa l‑Rabb gaal le Yaakhuub : Gumm amchi Beet Iil.Askun hinaak wa abni madbah leyi,ana al‑Rabb al‑bayyant nafsi leek wakit inta muʼarrid min akhuuk Isuu. 
Wa Yaakhuub gaal le aayiltah wa le kulla l‑naas al‑gaaʼidiin maʼaayah : Baʼʼudu minku al‑asnaam al‑ajnabiyiin wa tahhuru guluubku wa khayyuru khulgaanku.
Gummu !Namchu Beet Iil.Wa ana nabni madbah le l‑Rabb.Hu hallaani wakit ana fi l‑diige wa kaan maʼaayi fi derbi al‑ana macheet foogah. 
Wa humman anto le Yaakhuub kulla l‑asnaam al‑ajnabiyiin al‑fi iideehum wa l‑khuruus al‑fi udneehum.Wa Yaakhuub dafanaahum fi tihit al‑chadara al‑kabiire al‑gariibe le hillit Chakiim.
Wa wakit gammo maachiin,al‑Rabb nazzal khoof chadiid fi naas al‑hillaal al‑mujaawiriinhum wa ma fi naadum gidir macha wara awlaad Yaakhuub.
Wa Yaakhuub maʼa l‑naas al‑maʼaayah wassalo fi hillit Luuz al‑hassaʼ usumha Beet Iil,fi balad Kanʼaan.
Wa bana madbah wa samma al‑bakaan da El Beet Iil (maʼanaatah Rabb Beet Iil).Achaan fi l‑bakaan da bas,al‑Rabb baan leyah wakit hu muʼarrid min akhuuh Isuu.
Wa da l‑bakaan al‑maatat foogah Dabuura al‑rabbatha le Rifga wakit hi sakhayre.Wa dafanooha gariib le Beet Iil tihit chadarat al‑balluut al‑sammooha Balluut al‑Baki.
Wa baʼad Yaakhuub gamma min balad Faddaan Araam wa wassal fi Beet Iil,al‑Rabb baan leyah battaan wa baarakah.
Wa gaal leyah : Usmak Yaakhuub wa laakin baʼad al‑yoom ma yinaaduuk Yaakhuub.Khalli usmak yabga Israaʼiil. Wa be misil da,le Yaakhuub al‑Rabb sammaah Israaʼiil.
Wa l‑Rabb gaal leyah : Ana Allah al‑Gaadir.Alda wa iyaalak yabgo katiiriin.Umma wa umam katiiriin yamurgu minnak wa min sulbak yamurgu muluuk.
Wa l‑balad al‑ana anteetha le Ibraahiim wa Ishaakh,nantiiha leek inta wa le zurriiytak al‑taji min baʼadak. 
Wa khalaas,al‑Rabb macha min al‑bakaan al‑hajja leyah foogah.
Wa Yaakhuub khazza hajar fi l‑bakaan al‑Rabb hajja leyah wa sabba foogah hadiiyat charaab wa dihin le yikhassisah.
Wa Yaakhuub samma al‑bakaan al‑Rabb hajja leyah foogah da,Beet Iil (maʼanaatah beet Allah).
Wa khalaas,Yaakhuub wa aayiltah gammo min Beet Iil.Wa wakit humman lissaaʼhum baʼiid min hillit Afraata,Raahiil taalagat.Wa waaluuditha bigat gaasiye.
Wa wakit al‑talaga assaratha,al‑wallaada gaalat leeha : Ma takhaafe,daahu battaan wilidti wileed ! 
Wa laakin Raahiil garrabat tumuut.Gabul mootha,sammat al‑wileed da Banuuni (maʼanaatah wileed hizni).Wa laakin abuuh sammaah Banyaamiin (maʼanaatah wileed zeenaayti).
Wa Raahiil maatat wa dafanooha fi derib hillit Afraata al‑maʼruufa al‑yoom be Beet Laham.
Wa Yaakhuub khazza hajar fi raas khaburha.Wa l‑hajar al‑fi khabur Raahiil gaaʼid lahaddi l‑yoom.
Wa Yaakhuub al‑binaaduuh Israaʼiil hawwal min al‑bakaan da wa macha bana kheemtah giddaam min Migdal Idar.
Wa wakit Israaʼiil sakan fi l‑balad di,wileedah al‑bikir Raʼuubiin macha ragad maʼa Bilha sirriiyit abuuh wa Israaʼiil simiʼ be l‑cheyy da.Wa awlaad Yaakhuub humman atnaachar.
Leeya jaabat leyah Raʼuubiin al‑bikir wa Chimʼuun wa Laawi wa Yahuuza wa Yassaakar wa Zabuluun.
Wa Raahiil jaabat leyah Yuusuf wa Banyaamiin.
Wa Bilha khaddaamit Raahiil jaabat leyah Daan wa Naftaali.
Wa Zilfa khaddaamit Leeya jaabat leyah Gaad wa Achiir.Dool awlaad Yaakhuub al‑wildoohum leyah fi Faddaan Araam.
Wa khalaas,Yaakhuub wassal bakaan abuuh Ishaakh fi hillit Mamra,gariib le Kharyat Arbaʼa al‑maʼruufa al‑yoom be Hibruun.Wa da l‑bakaan al‑awwal Ibraahiim wa Ishaakh sakano foogah.
Wa Ishaakh aach 180 sana.
Wa maat wa lihig abbahaatah wa da wakit chayyab wa chibiʼ min al‑dunya.Wa khalaas,awlaadah Isuu wa Yaakhuub dafanooh.
Daahu zurriiyit Isuu al‑maʼruuf be Adoom.
Isuu akhad min banaat al‑Kanʼaaniyiin Aada bineeyit Iluun al‑Hitti wa Uhulibaama bineeyit Anaa.Wa Anaa da,hu wileed Sibʼuun al‑Hiwwi.
Wa fi raas awiinah al‑aakhariin,Isuu akhad Baasmat bineeyit Ismaaʼiil akhut Nabayuut.
Wa Aada wildat Alifaaz le Isuu.Wa Baasmat wildat leyah Raʼuwiil.
Wa Uhulibaama wildat leyah Yaʼuuch wa Yaʼlaam wa Khuurah.Wa dool awlaad Isuu al‑wildoohum leyah fi balad Kanʼaan.
Wa Isuu chaal awiinah wa awlaadah wa banaatah wa kulla l‑naas al‑fi beetah wa bahaaymah wa maalah wa kulla cheyy al‑ligaah fi Kanʼaan.Wa hawwal macha balad aakhara baʼiid min akhuuh Yaakhuub.
Achaan al‑balad al‑humman saakniin foogha bigat leehum dayge.Wa ma yagdaro yiʼiichu sawa achaan maalhum bigi katiir.
Wa Isuu,al‑maʼruuf be Adoom,macha sakan fi jibaal balad Saʼiir.
Daahu zurriiyit Isuu abu al‑Adoomiyiin fi jibaal balad Saʼiir.
Awlaad Isuu humman Alifaaz wileed Aada wa Raʼuwiil wileed Baasmat.
Wa awlaad Alifaaz humman Teemaan wa Umaar wa Saafi wa Gaʼtaam wa Khinaaz.
Wa Alifaaz wileed Isuu indah sirriiye usumha Timnaaʼa hi jaabat leyah wileed usmah Amaalikh.Wa dool awlaad Aada marit Isuu.
Wa awlaad Raʼuwiil humman Nahat wa Zaarah wa Chamma wa Mizza.Wa dool awlaad Baasmat marit Isuu.
Wa Uhulibaama marit Isuu,hi bineeyit Anaa wa jiddaha Sibʼuun.Wa hi wildat leyah Yaʼuuch wa Yaʼlaam wa Khuurah.
Wa daahu chuyuukh zurriiyit Isuu.Awlaad Alifaaz bikir Isuu,humman Teemaan wa Umaar wa Saafi wa Khinaaz
wa Khuurah wa Gaʼtaam wa Amaalikh.Wa dool chuyuukh zurriiyit Alifaaz fi balad Adoom al‑marago min Aada marit Isuu.
Wa l‑chuyuukh al‑maargiin min Raʼuwiil wileed Isuu,humman Nahat wa Zaarah wa Chamma wa Mizza.Wa dool chuyuukh zurriiyit Raʼuwiil al‑marago min Baasmat marit Isuu wa saakniin fi balad Adoom.
Wa l‑chuyuukh al‑maargiin min Uhulibaama bineeyit Anaa marit Isuu,humman Yaʼuuch wa Yaʼlaam wa Khuurah.
Wa dool bas chuyuukh al‑Adoomiyiin zurriiyit Isuu.
Wa daahu awlaad Saʼiir al‑Huuri al‑awwal saakin fi balad Adoom,humman Luutaan wa Chuubaal wa Sibʼuun wa Aana
wa Diichuun wa Isar wa Diichaan.Wa daahu chuyuukh al‑Huuriyiin min zurriiyit Saʼiir al‑saakniin fi balad Adoom.
Awlaad Luutaan humman Huuri wa Heemaam.Wa akhut Luutaan usumha Timnaaʼa.
Wa awlaad Chuubaal humman Alwaan wa Manaahat wa Ibaal wa Chafu wa Unaam.
Wa awlaad Sibʼuun humman Ayya wa Aana.Wa Aana da bas al‑ligi een almi al‑haami fi l‑sahara wakit gaaʼid yasrah be hamiir hana abuuh Sibʼuun.
Wa iyaal Aana humman Diichuun wa bineeytah Uhulibaama.
Wa awlaad Diichuun humman Hamdaan wa Achbaan wa Yitraan wa Karaan.
Wa awlaad Isar humman Bilhaan wa Zaʼwaan wa Akhaan.
Wa awlaad Diichaan humman Uus wa Araan.
Wa chuyuukh al‑Huuriyiin humman Luutaan wa Chuubaal wa Sibʼuun wa Aana
wa Diichuun wa Isar wa Diichaan.Dool chuyuukh al‑Huuriyiin al‑saakniin fi balad Saʼiir.
Wa daahu asaame al‑muluuk al‑hakamo fi balad Adoom gubbaal ayyi malik ma yahkim fi Bani Israaʼiil.
Baalaʼ wileed Baʼuur hakam fi balad Adoom wa usum hillitah Dinhaaba.
Wa Baalaʼ maat wa Yubaab wileed Zaarah min hillit Busra hakam fi badalah.
Wa Yubaab maat wa Huchaam min balad Teemaan hakam fi badalah.
Wa Huchaam maat wa Haddaad wileed Badaad hakam fi badalah.Wa hu bas al‑annasar fi gabiilat Midyaan fi balad Muwaab wa hillitah usumha Awiit.
Wa Haddaad maat wa Samla min Masriikha hakam fi badalah.
Wa Samla maat wa Chaawuul min hillit Rahubuut al‑Bahar hakam fi badalah.
Wa Chaawuul maat wa Baʼal Hanaan wileed Akbuur hakam fi badalah.
Wa Baʼal Hanaan wileed Akbuur maat wa Hadaar hakam fi badalah wa usum hillitah Faaʼu.Wa usum martah Mahiitabiil bineeyit Matrid wa hi di bineeyit Meedahab.
Wa daahu asaame hana chuyuukh Bani Isuu ale hasab gabaayilhum wa asaame buldaanhum.HummanTimnaaʼ wa Alwa wa Yatiit
wa Uhulibaama wa Iila wa Finuun
wa Khinaaz wa Teemaan wa Mibsaar
wa Magdiyiil wa Iraam.Wa dool humman chuyuukh balad Adoom ale hasab maskanhum fi l‑balad al‑hakamooha.Wa kulluhum min zurriiyit Isuu jidd al‑Adoomiyiin.
Yaakhuub gaaʼid fi balad Kanʼaan,al‑abuuh Ishaakh ja sakan foogha.
Wa daahu taariikh Yaakhuub.Wa wileedah Yuusuf sabi wa umrah sabaʼtaachar sana wa gaaʼid yasrah be l‑khanam maʼa akhwaanah iyaal abuuh.Humman iyaal Bilha wa Zilfa awiin Yaakhuub.Wa Yuusuf gaaʼid yikhabbir abuuhum be amalhum al‑cheen.
Wa Yaakhuub al‑sammooh Israaʼiil habba Yuusuf ziyaada min kulla akhwaanah achaan hu wildaah wakit hu chaayib.Wa antaah khalag khaali.
Wa wakit akhwaanah chaafo kadar abuuhum yiriid Yuusuf ziyaada minhum,humman kirhooh wa ma dawwaro kalaamah.
Wa yoom waahid,Yuusuf riʼi wa khabbar akhwaanah be l‑ruʼya wa gaal leehum :
 Asmaʼo ya akhwaani,ana hilimt.
Aniina gaaʼidiin fi l‑zereʼ wa nagtaʼo gameh.Wa ayyi waahid minnina rabat rubta waahide hana gameh.Wa baʼadeen,rubtiti gammat wagafat be tuulha wa rubatku jo hawwagooha wa sajado leeha. 
Wa min simʼo kalaamah da,humman gaalo leyah : Inta tidoor tabga foogna sultaan wa tahkimna walla ? Wa humman kirhooh be ziyaada achaan ruʼyitah di wa achaan kalaamah da.
Wa Yuusuf riʼi battaan wa kallam le akhwaanah wa gaal leehum : Ana battaan hilimt.Al‑harraay wa l‑gamar wa ihdaachar nujuum sajado leyi. 
Wa hajja beyah le abuuh kula.Wa abuuh kachchar leyah wa gaal : Da kalaam chunu ?Hu da hilim hana chunu ?Tahsib ana wa ammak wa akhwaanak kullina nasjudu leek walla ? 
Wa akhwaanah anhasado wa laakin abuuhum kamaan karab al‑kalaam da fi galbah.
Yoom waahid,akhwaan Yuusuf macho fi l‑kadaade yasraho be khanam abuuhum,gariib le hillit Chakiim.
Wa Yaakhuub al‑sammooh Israaʼiil gaal le Yuusuf : Asmaʼ,akhwaanak gaaʼidiin yasraho be l‑khanam gariib le Chakiim.Amchi alhaghum. Wa Yuusuf gaal : Tamaam,namchi. 
Wa Israaʼiil gaal leyah : Amchi algaahum wa chiif kikkeef mugʼadhum maʼa l‑khanam.Wa jiib leyi khabar aafiyithum. Wa khalaas,Israaʼiil rassal Yuusuf min waadi Hibruun wa Yuusuf macha ale hillit Chakiim.
Wakit raayikh fi l‑kadaade,lamma maʼa raajil waahid.Wa l‑raajil da saʼalah wa gaal leyah : Inta gaaʼid tifattich chunu ? 
Wa Yuusuf radda leyah wa gaal : Ana gaaʼid nifattich akhwaani.Wassifni al‑bakaan al‑macho yasraho foogah. 
Wa l‑raajil gaal : Humman faato minni hini wa ana simiʼtuhum gaaʼidiin yihajju wa fi l‑akhiir,gaalo :‹ Namchu Dutaan.› Wa khalaas,Yuusuf chaal derib hana akhwaanah wa macha ligaahum fi Dutaan.
Wa wakit humman chaafooh jaayi min baʼiid gubbaal ma yalhaghum ke bas,humman gammo achchaawaro foogah le yaktuluuh
wa gaalo ambeenaathum : Daahu siid al‑hilim jaayi !
Taʼaalu naktuluuh wa nazguluuh fi biir.Wa nuguulu haywaan fasil bas akalah.Wa baʼadeen,nichiifu hilmah da,yisawwi leyah chunu ? 
Wa laakin wakit Raʼuubiin simiʼ kalaamhum da,dawwar yinajjiih minhum wa gaal : Ma naktuluuh !
Azguluuh fi l‑biir al‑fi l‑khala di achaan ma tichiilu leeku dimme.Wa iideeku kula ma tukhuttuuhum foogah. Wa hu kallam leehum misil da achaan dawwar yinajjiih wa yiwaddiih le abuuh.
Wa khalaas min Yuusuf wassal bakaan akhwaanah,humman gammo karabooh wa sallo minnah khalagah al‑khaali
wa zagalooh fi l‑biir.Wa l‑biir di yaabse,ma indaha almi.
Wa khalaas,macho gaʼado tihit le yaakulu.Wakit gaaʼidiin yaakulu,rafaʼo ruuseehum wa chaafo tujjaar Ismaaʼiiliyiin jaayiin be jumaalhum min turaab Gilʼaad maachiin ale Masir.Wa jumaalhum chaayliin samukh hana kitir wa talha wa dukhkhaan.
Wa fi l‑bakaan da,khalaas Yahuuza gaal le akhwaanah : Chunu al‑faayde al‑nalgooha kan katalna akhuuna wa labbadnaah ?
Khalli ma naktuluuh wa laakin nibiiʼuuh le l‑tujjaar dool achaan hu akhuuna min dammina wa lahamna. Wa khalaas khassado.
Wa baʼad chiyya ke,tujjaar Midyaaniyiin jaayiin faaytiin.Wa akhwaanah le Yuusuf gammo sallooh min al‑biir wa baaʼooh le l‑Ismaaʼiiliyiin be taman al‑yibiiʼu beyah al‑abiid.Wa waddooh Masir.
Wa baʼadeen,Raʼuubiin ja taawag Yuusuf fi l‑biir wa ma ligaah.Wa min al‑hizin gamma charrat khalagah.
Wa gabbal le akhwaanah wa gaal leehum : Al‑wileed ma fiih !Hassaʼ da,nisawwi chunu ? 
Wa khalaas,humman dabaho tees wa chaalo al‑khalag al‑khaali hana Yuusuf wa dassooh fi l‑damm.
Wa rassalo al‑khalag al‑khaali da le abuuhum wa wassooh le l‑mursaal yuguul le abuuhum : Chiifah !Aniina ligiina al‑khalag da.Ma hana wileedak walla ? 
Wa Yaakhuub,min chaaf al‑khalag da,hu irif kadar da hana wileedah.Wa gamma sarakh wa gaal : Sahiih al‑khalag da hana wileedi !Haywaan waahid katalah wa gattaʼah wa akalah ! 
Wa Yaakhuub charrat khalagah wa libis khalag hana hizin.Wa mudda tawiile hu gaaʼid yabki le wileedah.
Awlaadah wa banaatah kulluhum yaju yihannusuuh laakin hu aba ma yilhannas leehum wa gaal : Ana nagood haznaan lahaddi namchi nilimmu maʼaayah fi l‑khabur. Wa gaaʼid yabki le wileedah bas.
Wa l‑tujjaar waddo Yuusuf fi Masir wa baaʼooh le Fuutifaar.Wa Fuutifaar da,hu kabiir hurraas al‑malik.
Wa fi l‑wakit da,Yahuuza farag min akhwaanah wa macha bakaan raajil waahid usmah Hiira min hillit Adullaam.
Wa fi l‑bakaan da,Yahuuza chaaf bineeye waahide wa abuuha min Kanʼaan usmah Chuuʼ.Wa Yahuuza akhad al‑bineeye di wa dakhal beeha.
Wa hi bigat khalbaane wa wildat leyah wileed wa Yahuuza sammaah Iir.
Wa battaan bigat khalbaane wa wildat wileed wa sammatah Unaan.
Wa battaan kula wildat wileed wa sammatah Chiila.Wa fi l‑wakit al‑hi wildat foogah da,humman gaaʼidiin fi hillit Kaziib.
Wa Yahuuza akhad le Iir,wileedah al‑bikir,mara usumha Taamaar.
Wa laakin Iir,bikir Yahuuza,hu naadum fasil giddaam Allah wa be sabab fasaaltah di,Allah jaʼal leyah al‑moot.
Wa baʼad da,Yahuuza gaal le wileedah Unaan : Aakhud marit akhuuk wa jiib leyah zurriiye.Da cheyy al‑waajib tisawwiih le akhuuk al‑marhuum. 
Wa laakin Unaan irif kadar al‑zurriiye di ma tabga leyah hu.Wa wakit yargud maʼa marit akhuuh,yikhalli al‑mani yidaffig barra achaan hi ma tabga khalbaane wa tijiib zurriiye le akhuuh.
Wa l‑cheyy al‑Unaan sawwaah da,fasil giddaam Allah.Wa Allah jaʼal al‑moot leyah hu kula.
Wa fi l‑bakaan da,Yahuuza gaal le Taamaar marit wileedah : Hassaʼ da,amchi beet abuuki wa agoodi armala lahaddi wileedi Chiila yabga kabiir. Achaan Yahuuza khaayif Chiila kula yumuut misil akhwaanah.Wa khalaas,Taamaar machat gaʼadat fi beet abuuha.
Wa baʼad mudda tawiile,bineeyit Chuuʼ marit Yahuuza maatat.Wa wakit hiznah faat,Yahuuza macha hillit Timna achaan yagtaʼ suuf khanamah.Wa macha maʼaayah rafiigah Hiira min hillit Adullaam.
Wa naas gaalo le Taamaar : Daahu nasiibki jaayi Timna le yagtaʼ suuf khanamah. 
Wa khalaas,hi sallat khulgaan al‑khabiibe wa allaffahat be laffaaha wa assarramat wa gaʼadat fi khachum baab hillit Inaayim fi derib hillit Timna.Achaan hi irfat kadar Chiila bigi kabiir wa ma antooha leyah achaan tabga martah.
Wa Yahuuza chaafha wa hasabha mara charmuuta achaan hi assarramat.
Wa hu wajjah aleeha,wa macha leeha wa gaal : Ana nidoor nargud maʼaaki. Wa laakin hu ma irif kadar hi marit wileedah.Wa Taamaar gaalat leyah : Kan ragadt maʼaayi da,tantiini chunu ? 
Wa hu radda leeha wa gaal : Nirassil leeki sakhal min inzeeyi. Wa hi gaalat leyah : Illa tantiini damaan nakurbah lahaddi tirassil leyi al‑sakhal. 
Wa hu gaal : Chunu al‑cheyy al‑nantiiki takurbiih ? Wa hi raddat leyah wa gaalat : Antiini khitmak be hablah wa asaatak. Wa hu antaahum leeha wa ragad maʼaaha wa hi khilbat minnah.
Wa baʼad da,Taamaar gammat machat beetha sallat laffaahitha wa libsat khulgaanha hana l‑khabiibe.
Wa Yahuuza anta al‑sakhal le rafiigah al‑min hillit Adullaam le yiwaddiih le l‑mara di wa yichiil leyah khumaamah minha.Laakin hu ma ligiiha.
Wa saʼal naas al‑hille wa gaal : Ween al‑mara al‑charmuuta al‑gaaʼide fi khachum derib hillit Inaayim ? Wa humman raddo leyah : Ma fi mara charmuuta fi l‑bakaan da. 
Wa l‑raajil gabbal le Yahuuza wa gaal : Ana ma ligiitha wa naas al‑hille zaathum gaalo leyi ma fi mara charmuuta fi l‑bakaan da. 
Khalaas Yahuuza gaal : Khalli al‑khumaam da yagood fi iideenha achaan al‑naas ma yichchammato leena.Achaan ana rassalt leeha al‑sakhal wa laakin inta ma ligiitha. 
Wa baʼad talaata chahar,gaalo le Yahuuza : Daahu Taamaar marit wileedak zanat wa bigat khalbaane. Wa Yahuuza gaal : Amurguuha barra wa harruguuha ! 
Wa wakit gaaʼidiin yamurguuha,hi rassalat le nasiibha Yahuuza wa gaalat : Guulu leyah :‹ Ana khalbaane min al‑raajil siid al‑khumaam da.›  Wa gaalat battaan : Akkid wa chiif al‑khitim be hablah da wa l‑asa di,hana yaatu ? 
Wa Yahuuza akkad al‑achya dool wa gaal : Hi indaha hagg ziyaada minni achaan ana ma jawwaztaha le wileedi Chiila. Wa khalaas,battaan ma garrab leeha.
Wa wakit wakitha hana l‑waaluuda tamma,hi irfat kadar indaha tiimaan.
Wa wakit gaaʼide talda,waahid minhum salla iidah waahide.Wa l‑wallaada massakat iidah wa rabatat leyah kheet ahmar wa gaalat : Hu da al‑yamrug awwal. 
Laakin hu jabad iidah wa akhuuh marag gubbaalah.Wa l‑wallaada gaalat : Ligiit derib min ween maragt ? Achaan da,sammooh Faaris (maʼanaatah derib hana marigiin).
Wa baʼad da,akhuuh al‑aakhar marag be habil ahmar fi iidah wa sammooh Zaarah (maʼanaatah ahmar tchu).
Wa l‑Ismaaʼiiliyiin waddooh le Yuusuf fi Masir wa Fuutifaar al‑Masri charaah.Wa Fuutifaar da,hu kabiir al‑hurraas wa siid al‑amaan hana Firʼoon malik Masir.
Wa Allah gaaʼid maʼa Yuusuf wa achaan da bas,kulla cheyy al‑yisawwiih da,yanjah.Wa sakan fi beet siidah al‑Masri.
Wa Fuutifaar irif kadar Allah gaaʼid maʼa Yuusuf wa Allah yanti al‑najaah le Yuusuf fi kulla cheyy al‑tisawwiih iidah.
Wa Fuutifaar radyaan beyah wa khaddamah.Wa antaah le Yuusuf masʼuuliiyit beetah wa kulla maalah antaah leyah fi iideenah.
Min wakit al‑Fuutifaar wakkal Yuusuf,Allah baarak beetah wa maalah wa ziraaʼtah fi chaan Yuusuf.
Achaan da bas,Fuutifaar anta kulla cheyy al‑indah fi iideen Yuusuf.Wa Fuutifaar ma yisawwi cheyy fi beetah,illa yaji yaakul bas.Wa Yuusuf sabi jamiil wa tuulah kula sameh.
Wa baʼad ayyaam,marit siidah chaafatah wa gaalat leyah : Taʼaal,argud maʼaayi. 
Wa Yuusuf gaal leeha : La !Abadan !Siidi ma yihimm be cheyy fi beetah.Antaani masʼuuliiye hana kulla maalah fi iideeni.
Wa ma fi naadum fi l‑beet da masʼuul ziyaada minni ana,illa siidi.Wa siidi zaatah ma yadharni cheyy,illa inti bas achaan inti martah.Wa da kikkeef nisawwi cheyy haraam misil ke ?Wa kikkeef nisawwi zanib misil da giddaam Allah ? 
Wa laakin daayman hi ma tikhalliih wa Yuusuf kula ma khassad abadan wa la yiʼaanis maʼaaha wa la yargud maʼaaha.
Yoom waahid,Yuusuf dakhal fi l‑beet le yakhdim.Wa l‑khaddaamiin al‑aakhariin ma fiihum.
Wa marit Fuutifaar jaat karabat Yuusuf min khalagah wa gaalat leyah : Taʼaal,argud maʼaayi ! Laakin Yuusuf talag leeha khalagah fi iideenha wa jara marag barra.
Min chaafat talag leeha khalagah fi iideenha wa jara marag barra da,
hi gammat sarakhat wa naadat khaddaamiinha wa gaalat : Taʼaalu,chiifu !Al‑Ibraani al‑siid beeti jaabah leena da,yidoor yalʼab maʼaana !Gamma ja hini le yargud maʼaayi wa ana gammeet sarakht.
Wa min simiʼ ana sarakht da,hu gamma jara barra wa khalla leyi khalagah. 
Wa baʼad da,hi dammat khalag Yuusuf lahaddi siid beetha ja.
Min hu ja,hi gammat ooratah nafs al‑kalaam al‑ooratah le l‑khaddaamiin wa gaalat : Ha !Daahu abdak al‑Ibraani al‑jibtah leena da,ja leyi le yalʼab maʼaayi !
Laakin ana gammeet sarakht,hu gamma jara barra wa khalla leyi khalagah ! 
Wakit siid beetha simiʼ al‑kalaam al‑gaalatah fi Yuusuf da,hu gamma ziʼil.
Wa karab Yuusuf fi l‑sijin fi l‑bakaan al‑yidissu foogah masaajiin hana l‑malik.Wa Yuusuf gaʼad fi l‑sijin da.
Wa fi l‑sijin kula,Allah gaaʼid maʼa Yuusuf wa antaah rahma.Wa ligi rida min masʼuul al‑sijin.
Wa anta Yuusuf masʼuuliiyit kulla l‑masaajiin fi iideenah wa kulla cheyy al‑humman yisawwuuh illa be izin Yuusuf.
Wa masʼuul al‑sijin ma yihimm be khidimtah al‑ammanaaha le Yuusuf achaan Allah gaaʼid maʼaayah.Wa Allah yanti al‑najaah le Yuusuf fi kulla cheyy al‑yisawwiih.
Wa baʼad da,yoom waahid masʼuuliin itneen hana Firʼoon malik Masir sawwo zanib.Al‑waahid masʼuul al‑naas al‑yantu charaab le l‑malik.Wa l‑aakhar masʼuul al‑naas al‑yisawwu khubza le l‑malik.
Wa kabiir al‑hurraas hana l‑malik wakkal Yuusuf achaan yakhdim leehum.Wa sawwo ayyaam fi l‑sijin.
Yoom waahid,al‑masʼuuliin al‑itneen hana l‑malik hilmo fi l‑sijin be l‑leel.Wa hilim hana ayyi waahid indah maʼana.
Be fajur wakit Yuusuf ja leehum,chaafaahum gaaʼidiin mubarjaliin.
Wa hu saʼalaahum : Maalku al‑yoom intu mubarjaliin ? 
Wa humman raddo leyah wa gaalo : Aniina hilimna wa ma fi naadum hini al‑yifassir leena hilimna da. Wa Yuusuf radda leehum wa gaal : Al‑Rabb bas yagdar yifassirah leeku.Hajjuuni be hilimku. 
Wa masʼuul al‑naas al‑yantu charaab le l‑malik hajja le Yuusuf be hilmah wa gaal : Fi hilmi ana chift chadarat inab waahide.
Wa l‑chadara di indaha talaata furuuʼ wa tidoor tinawwir wa baʼadeen nawwarat wa sawwat anguud hana inab najiid.
Wa indi fi iideeni kaas hana l‑malik.Ana gataʼt min al‑inab wa assart almiih fi l‑kaas da wa maddeetah le l‑malik. 
Wa Yuusuf gaal leyah : Daahu tafsiir hilmak.Al‑talaata furuuʼ humman yiwassufu talaata yoom.
Baʼad talaata yoom,al‑malik yamurgak min al‑sijin wa yigabbilak fi khidimtak al‑awwal wa battaan timidd leyah al‑kaas.
Wa wakit gabbalt fi khidimtak,ma tansaani sawwi leyi al‑kheer wa hajji beyi le l‑malik achaan yamrugni min al‑sijin.
Achaan ana jaabooni be gu min balad al‑Ibraaniyiin.Wa hini ana ma sawweet cheyy al‑waajib yasjunuuni be sababah. 
Wa wakit masʼuul al‑naas al‑yisawwu khubza le l‑malik simiʼ Yuusuf anta tafsiir adiil,gaal leyah : Ana kula hilimt.Fi hilmi ana chaayil fi raasi talaata gufaf hana khubza.
Wa l‑guffa al‑foogaaniiye malaane be ayyi nafar hana khubza al‑malik yiriidha wa l‑tuyuur jo akalo al‑khubza al‑fi raasi. 
Wa Yuusuf radda leyah wa gaal : Daahu tafsiir hilmak.Al‑talaata gufaf yiwassufu talaata yoom.
Baʼad talaata yoom,al‑malik yamurgak min al‑sijin wa yachunguuk fi chadara.Wa l‑tuyuur yaju yaakulu jildak. 
Wa khalaas baʼad talaata yoom,al‑malik ayyad hool hana waaluudtah wa sawwa hafla le kulla masaaʼiilah wa marag al‑masʼuuliin al‑itneen min al‑sijin,giddaam masaaʼiilah.
Wa gabbal masʼuul al‑naas al‑yantu charaab le l‑malik fi khidimtah le yimidd leyah battaan al‑kaas.
Wa le masʼuul al‑naas al‑yisawwu khubza le l‑malik,chanagooh.Wa khalaas be misil da,tafsiir hana Yuusuf ja fi derbah.
Wa laakin masʼuul al‑naas al‑yantu charaab le l‑malik ma fakkarah le Yuusuf,hu nisiih.
Baʼad santeen,al‑malik Firʼoon hilim.Fi hilmah hu gaaʼid fi khachum bahar al‑Niil.
Wa chaaf sabʼa bagar sumaan wa samhiin marago min al‑bahar wa gaaʼidiin yaakulu gechch fi khachum al‑bahar.
Wa baʼad chiyya,chaaf sabʼa bagar aakhariin baatliin wa cheeniin marago min al‑bahar wa macho jambuhum.
Wa tawwaali,gammo akalo al‑bagar al‑sumaan wa samhiin dool.Wa khalaas,al‑malik gamma min al‑noom.
Wa gabbal naam wa hilim battaan.Hu chaaf sabʼa ganaadiil hana gameh marago min ageegaay waahide.Wa humman tukhaan wa malaaniin iyaal.
Wa hu chaaf battaan sabʼa ganaadiil rugaag wa hargaaniin min al‑hamu marago jambuhum.
Wa zarato al‑ganaadiil al‑tukhaan wa malaaniin iyaal.Wa khalaas,Firʼoon gamma wa irif kadar hu hilim.
Wa be fajur,Firʼoon barjal marra waahid min hilmah da wa naada kulla l‑chaddaara wa ulama Masir.Hu hajja leehum be l‑hilim wa laakin naadum waahid kula ma gidir fassar leyah al‑hilim da.
Khalaas,masʼuul hana l‑naas al‑bantu charaab le l‑malik gaal : Ya siidi !Al‑yoom ana azzakkart khataayi.
Yoom waahid,inta ziʼilt minni ana wa min masʼuul al‑naas al‑yisawwu khubza.Wa gammeet sajantina fi sijin hana kabiir al‑hurraas.
Wa yoom waahid,hilimna wa hilim hana ayyi waahid minnina indah maʼana.
Wa fi l‑sijin fiyah sabi waahid,hu abid Ibraani hana kabiir al‑hurraas.Wa aniina hajjeena leyah be hilimna wa hu antaana al‑maʼana.Wa fassar le ayyi waahid hilmah.
Wa l‑kalaam al‑kallamah leena da,ja fi derbah misil hu gaalah.Wa khalaas,leyi ana gabbaltini fi khidimti wa laakin le masʼuul al‑naas al‑bisawwu khubza,inta chanagtah. 
Wa tawwaali Firʼoon rassal yijiibu Yuusuf.Wa macho maragooh min al‑sijin.Wa hu zayyan raasah wa khayyar khalagah.Wa waddooh giddaam Firʼoon.
Wa l‑malik gaal le Yuusuf : Ana hilimt wa naadum waahid kula ma gidir fassar leyi hilmi da.Wa ana simiʼt kadar inta tagdar tifassir al‑hilim kan naadum hajjaah leek. 
Wa Yuusuf radda leyah : Ma ana bas nantiik tafsiir laakin al‑Rabb bas yantiik tafsiir adiil. 
Wa l‑malik gaal : Fi hilmi ana gaaʼid fi khachum bahar al‑Niil.
Wa daahu chift sabʼa bagar sumaan wa samhiin marago min al‑bahar wa gaaʼidiin baakulu gechch fi khachum al‑bahar.
Wa baʼad da,sabʼa bagar aakhariin kula marago waraahum wa humman baatliin wa cheeniin wa hargaaniin.Wa ana ma chift abadan fi Masir bagar cheeniin misil dool !
Khalaas al‑bagar dool akalo al‑sabʼa bagar al‑sumaan al‑marago awwal.
Baʼad akaloohum,be da kula humman gaaʼidiin baatliin misil awwal.Wa kan chiftuhum,ma tuguul akalo al‑bagar dool.Khalaas ana wiʼiit.
 Wa battaan ana hilimt wa daahu chift sabʼa ganaadiil tukhaan wa malaaniin iyaal marago min ageegaay waahide.
Wa baʼad da,sabʼa ganaadiil aakhariin marago jambuhum wa humman rugaag wa yaabsiin wa hargaaniin min al‑hamu.
Wa l‑sabʼa ganaadiil al‑rugaag zarato al‑ganaadiil al‑malaaniin iyaal.Wa misil da,ana hajjeetah le l‑chaddaara wa laakin ma fi naadum al‑gidir fassarah leyi. 
Wa Yuusuf gaal le Firʼoon : Hilmak al‑itneen dool yiwassufu cheyy waahid bas.Al‑Rabb wassafaak al‑cheyy al‑yisawwiih.
Al‑sabʼa bagar al‑samhiin wa l‑sabʼa ganaadiil al‑malaaniin iyaal humman sabʼa sana.Wa da,hilim waahid bas.
Wa l‑sabʼa bagar baatliin wa cheeniin al‑marago waraahum wa l‑sabʼa ganaadiil yaabsiin wa hargaaniin min al‑hamu,humman dool yiwassufu sabʼa sana hana juuʼ.
 Misil ana ooreetak,ya l‑sayyid al‑malik,al‑Rabb wassafaak al‑cheyy al‑yisawwiih.
Daahu al‑sabʼa siniin al‑jaayiin,yukuunu siniin hana maʼaach katiir fi kulla balad Masir.
Wa baʼadeen,yaju sabʼa siniin hana juuʼ.Wa l‑naas yanso al‑maʼaach al‑awwal ligooh fi l‑balad.Wa l‑juuʼ yidammir kulla balad Masir.
Wa l‑naas yanso kadar awwal ligo maʼaach katiir.Wa da achaan al‑juuʼ yabga chadiid marra waahid.
Wa hilmak bigi itneen da achaan al‑Rabb chaal kharaar kadar al‑cheyy da gariib yukuun.
 Ya sayyid al‑malik,hassaʼ da fattich naadum faahim wa hakiim wa antiih masʼuuliiyit kulla balad Masir.
Wa khutt muraakhibiin fi l‑balad.Wa humman yichiilu al‑khumus min al‑intaaj fi l‑sabʼa siniin hana l‑maʼaach al‑katiir al‑yalgooh fi balad Masir.
Wa khalli yilimmu al‑akil al‑yalgooh fi l‑sabʼa siniin hana l‑maʼaach al‑katiir.Wa antiihum amur le yusubbuuh wa yudummuuh fi l‑makhaazin al‑fi l‑hillaal.
Be misil da,yudummu al‑maʼaach le naas al‑balad le sabʼa siniin hana l‑juuʼ al‑yaju fi balad Masir.Wa be da,al‑juuʼ ma yidammir al‑balad. 
Wakit al‑malik Firʼoon wa l‑masʼuuliin simʼo al‑kalaam al‑Yuusuf gaalah da,humman firho.
Wa l‑malik gaal le masʼuuliinah : Al‑raajil da,Ruuh Allah gaaʼid foogah.Ma nagdaro nalgo naadum al‑indah baraka ziyaada minnah. 
Wa gaal le Yuusuf : Al‑Rabb wassaf leek kulla l‑cheyy da.Achaan da bas,ma fi naadum faahim wa hakiim ziyaada minnak inta.
Khalaas inta bas tahkim fi baladi.Wa kulla l‑chaʼab hana Masir yitaabuʼu kalaamak.Wa illa ana bas nabga aali minnak achaan ana al‑malik. 
Wa battaan gaal le Yuusuf : Khalaas,ana anteetak al‑hukum hana kulla balad Masir. 
Wa l‑malik salla al‑khaatim min iidah wa dassaah fi iid Yuusuf wa labbasah khalag hana gumaach sameh wa dassa leyah fi ragabatah hafiide hana dahab.
Wa rakkabah fi arabatah al‑malakiiye al‑taaniye wa l‑naas maachiin giddaamah yuguulu : Kissu min al‑derib ! Wa be misil da,Firʼoon anta le Yuusuf al‑hukum hana kulla balad Masir.
Wa gaal battaan le Yuusuf : Ana bas al‑malik wa nuguul leek naadum ma yarfaʼ iidah wa la rijlah bala iznak inta,fi kulla balad Masir ! 
Wa l‑malik samma Yuusuf Safnat Faʼniih wa jawwazah bineeyit Fuuti Faaraʼ al‑usumha Asnaat.Wa Fuuti Faaraʼ hu raajil diin hana l‑hille al‑usumha Uun.Min da khalaas,Yuusuf bada yahkim fi balad Masir.
Wakit Yuusuf gaabal Firʼoon malik Masir,umrah 30 sana.Wa khalaas,hu marag min bakaan al‑malik wa macha yuruukh fi kulla balad Masir.
Fi sabʼa siniin,al‑ziraaʼa wildat katiir.
Wa fi kulla balad Masir,Yuusuf lamma kulla l‑maʼaach hana l‑sabʼa siniin dool wa dammaah fi l‑makhaazin hana l‑hillaal.Wa fi ayyi hille,damma al‑maʼaach al‑naas haratooh fi l‑ziraaʼa al‑hawaaleeha.
Wa Yuusuf lamma gameh katiir misil ramla hana khachum al‑bahar.Wa naadum ma yagdar yigaawisah min al‑katara.
Gubbaal sant al‑juuʼ,Asnaat marit Yuusuf jaabat leyah awlaad itneen,wa hi bineeyit Fuuti Faaraʼ raajil diin hana l‑hille al‑usumha Uun.
Al‑bikir,Yuusuf sammaah Manassa (maʼanaatah nassaani) achaan hu gaal : Al‑Rabb nassaani kulla taʼabi wa l‑furga maʼa ahali. 
Wa l‑sakhayyar sammaah Afraayim (maʼanaatah intaaj) achaan hu gaal : Al‑Rabb antaani iyaal fi l‑balad al‑ana tiʼibt foogha. 
Khalaas fi Masir,al‑sabʼa siniin hana l‑maʼaach al‑katiir kammalo.
Wa l‑sabʼa siniin hana l‑juuʼ bado misil Yuusuf gaalah.Wa fi kulla l‑buldaan,al‑juuʼ dakhal leehum,illa fi Masir bas fiyah maʼaach.
Wa baʼadeen,al‑juuʼ dakhal fi Masir kula.Wa l‑chaʼab macho bako le Firʼoon wa gaalo : Antiina maʼaach ! Wa hu gaal leehum : Amchu le Yuusuf wa sawwu al‑cheyy al‑yuguulah leeku. 
Wa l‑juuʼ bigi chadiid fi kulla l‑balad.Wa Yuusuf fatah kulla l‑makhaazin wa gamma yibiiʼ al‑gameh le chaʼab Masir.Wa battaan al‑juuʼ gaaʼid yiziid be ziyaada fi Masir.
Wa l‑naas jaayiin min kulla l‑buldaan le yachru gameh min Yuusuf fi Masir achaan al‑juuʼ bigi chadiid marra waahid fi kulla l‑buldaan.
Khalaas yoom waahid,Yaakhuub simiʼ kadar fi Masir fiyah maʼaach wa hu gaal le awlaadah : Maalku gaaʼidiin saakit ke ?
Ana simiʼt gaalo fi Masir fiyah maʼaach.Amchu achru leena gameh achaan niʼiichu wa ma numuutu min al‑juuʼ. 
Khalaas akhwaan Yuusuf al‑achara macho fi Masir le yachru gameh.
Wa laakin kan le Banyaamiin,wald amm Yuusuf,Yaakhuub aba ma yikhalliih yamchi maʼaahum achaan hu khaayif cheyy waahid yisawwiih fi l‑derib.
Wa khalaas,awlaad Yaakhuub wislo fi Masir le yachru gameh misil naas aakhariin kula achaan al‑juuʼ bigi chadiid fi balad Kanʼaan.
Wa fi l‑wakit da,Yuusuf gaaʼid yahkim fi Masir.Wa hu bas gaaʼid yibiiʼ al‑gameh le kulla l‑naas.Wa khalaas,yoom waahid akhwaanah jo sajado giddaamah.
Wakit hu chaafaahum,irifaahum laakin hu sawwa nafsah misil ma yaʼarifhum abadan.Wa kachchar leehum wa gaal : Intu dool da,jaayiin min ween ? Wa humman gaalo leyah : Aniina jaayiin min balad Kanʼaan le nachru maʼaach. 
Wa Yuusuf irifaahum laakin humman ma irfooh.
Wa Yuusuf fakkar fi l‑hilim al‑awwal hilmah fi akhwaanah wa gaal leehum : Kalaamku da ma sahiih !Intu jawaasiis jiitu tiʼakkudu min al‑balad. 
Wa humman gaalo : La la,ya l‑sayyid al‑haakim.Abiidak jo le yachru maʼaach.
Aniina kullina ke abuuna waahid bas.Aniina amiiniin !Abiidak ma jawaasiis. 
Wa Yuusuf gaal : La !Intu jiitu tiʼakkudu min al‑balad ! 
Wa humman gaalo : Aniina abiidak atnaachar akhwaan wa abuuna waahid wa saakniin fi balad Kanʼaan.Wa akhuuna al‑sakhayyar gaaʼid maʼa abuuna.Wa l‑waahid kamaan waddar. 
Wa Yuusuf gaal leehum : La,akiid intu dool jawaasiis misil ana gultah !
Laakin nijarribku kan kalaamku da sahiih.Wa be hayaat Firʼoon,kan akhuuku al‑sakhayyar da ma jibtuuh leyi,intu ma tamurgu min hini.
Asmaʼo,khalli waahid minku yamchi yijiibah wa intu al‑aakhariin tagoodu fi l‑sijin.Be misil da,nijarribku wa nagdar naʼarif kan kalaamku da sahiih.Wa kan ma sahiih,akkid intu jawaasiis ! 
Wa Yuusuf sabbaahum kulluhum fi l‑sijin wa gaʼado talaata yoom.
Wa baʼad talaata yoom,Yuusuf gaal leehum : Ana khaayif min Allah.Achaan da,sawwu al‑cheyy al‑nuguulah leeku wa ma tumuutu.
Kan intu amiiniin,khalli waahid minku yagood fi l‑sijin.Wa intu al‑aakhariin kamaan,tamchu tiwaddu al‑gameh le aayilaatku al‑jiiʼaaniin.
Wa tijiibu leyi akhuuku al‑sakhayyar.Be misil da,naʼarif kadar kalaamku da sahiih.Wa be misil da,ma tumuutu. Wa humman khassado be l‑kalaam da.
Wa gaalo ambeenaathum : Aniina khitiina fi akhuuna !Achaan aniina chifna diigtah wakit gaaʼid yachhadna wa aniina ma simiʼna kalaamah.Wa fi chaan da bas,aniina kula al‑diige di nazalat foogna. 
Wa Raʼuubiin gaal : Ana ma gult leeku ma tisawwu khata fi l‑walad da walla ?Wa intu ma simiʼtuuni.Wa hassaʼ,nilʼaakhabo be sabab dimmitah ! 
Wa humman ma irfo kadar Yuusuf yasmaʼ kalaamhum achaan hu gaaʼid yihajji maʼaahum be turjumaan.
Wa Yuusuf kaskas minhum wa gamma yabki.Wa baʼadeen,gabbal wa hajja leehum.Wa khalaas,karab Chimʼuun giddaamhum wa dassaah fi l‑sijin.
Wa baʼad da,Yuusuf anta amur yamlo leehum chuwaalaathum be gameh wa yidissu gurus hana ayyi waahid fi chuwaalah wa yantuuhum zaad.Wa sawwo misil Yuusuf gaalah.
Wa akhwaanah gammo chaddo chuwaalaathum fi hamiirhum wa faato.
Wa wakit dallo be leel,waahid minhum fakka chuwaalah le yanti assaar le humaarah.Wa wakit fakkaah,daahu ligi gursah fi khachum chuwaalah.
Hu gaal le akhwaanah : Daahu gabbalo leyi gursi !Ligiitah fi khachum chuwaali. Wakit chaafo al‑cheyy da,galibhum angataʼ wa rajafo wa gaalo ambeenaathum : Chunu al‑sawwaah leena al‑Rabb da ? 
Wa wakit wassalo fi bakaan abuuhum fi balad Kanʼaan,gammo hajjo leyah be kulla cheyy al‑bigi.Gaalo leyah :
 Al‑haakim hana Masir kachchar leena wa gaal aniina jawaasiis.
Wa aniina gulna leyah :‹ La,aniina ma jawaasiis.Aniina amiiniin.
Aniina atnaachar akhwaan,iyaal abu waahid.Al‑wileed al‑waahid waddar wa l‑sakhayyar gaaʼid maʼa abuuna fi balad Kanʼaan. ›
Wa l‑haakim da gaal :‹ Nidoor naʼarif kan intu naas amiiniin.Khallu waahid minku yagood hini wa amchu waddu al‑maʼaach le aayilaatku al‑jiiʼaaniin.
Wa jiibu leyi akhuuku al‑sakhayyar.Be misil da,nagdar naʼarif kadar intu ma jawaasiis laakin intu naas amiiniin.Wa namrug leeku akhuuku wa nantiiku izin turuukhu fi l‑balad.› 
Wa baʼadeen,faddo chuwaalaathum.Wa ayyi waahid ligi gursah gaaʼid fi juzlaanah.Khalaas,min chaafo gurushum,humman wa abuuhum khaafo khoof chadiid.
Wa Yaakhuub gaal leehum : Intu waddartu iyaali.Yuusuf ma fiih wa Chimʼuun kula ma fiih wa battaan kula tidooru tichiilu Banyaamiin.Kulla l‑taʼab da ja leyi ana bas fi raasi. 
Wa Raʼuubiin gaal le abuuh : Ammin leyi Banyaamiin fi iideeni.Wa kan ana ma jibt leek Banyaamiin,aktul iyaali al‑itneen dool fi gaddah. 
Wa Yaakhuub gaal : La,wileedi ke ma yamchi maʼaaku abadan achaan akhuuh maat wa hu wiheedah bas fi ammah al‑faddal leyi.Kan cheyy waahid kaan leyah fi safarku,be cheebi da,numuut min al‑hizin. 
Al‑juuʼ bigi chadiid bilheen fi balad Kanʼaan.
Baʼad humman kammalo al‑maʼaach al‑jaabooh min Masir,Yaakhuub gaal le iyaalah : Gabbulu amchu Masir achru leena maʼaach chiyya. 
Laakin Yahuuza gaal le abuuh : Aniina ma gulna leek ?Al‑haakim gaal leena be kalaam waadih kan ma jibna akhuuna da,hu ma yigaabilna.
Laakin kan inta tikhassid akhuuna yamchi maʼaana da,khalaas aniina namchu nachru leek maʼaach.
Wa kan abeet kamaan,aniina ma nagdaro namchu.Achaan al‑haakim gaal leena kan ma jibna akhuuna da,hu ma yigaabilna. 
Wa Yaakhuub al‑binaaduuh Israaʼiil gaal leehum : Maala gultu leyah induku akhu aakhar ?Intu dool taʼʼabtuuni. 
Humman gaalo : Ma ke !Hu bas saʼalaana suʼaal katiir achaan yaʼarifna wa yaʼarif aayilitna.Hu gaal leena :‹ Abuuku gaaʼid hayy walla ?Induku akhu aakhar walla ?› Wa aniina raddeena leyah fi suʼaalah.Laakin ma naʼarfu kadar yuguul leena :‹ Amchu jiibu leyi akhuuku.› 
Wa Yahuuza gaal battaan le abuuh Israaʼiil : Khalli al‑wileed yamchi maʼaayi.Wa khalli nugummu namchu kan ma nidooru numuutu kullina ke,aniina wa iyaalna wa inta.
Wa ana bas nadmanah wa tagdar tatulbah minni.Kan ana ma gabbaltah leek,ajʼalni misil naadum khaati fi muddit hayaati.
Hassaʼ da,awwal kan ma akhkharna da,wakit da macheena marrateen. 
Khalaas,abuuhum Israaʼiil gaal leehum : Hiya,kan ke da,asmaʼo kalaami.Chiilu maʼaaku hadiiye wa wadduuha le l‑haakim.Chiilu fi mawaaʼiinku min ahsan intaaj ardina misil asal chiyya wa samukh hana kitir wa talha wa dukhkhaan wa iyaal al‑chadar al‑samhiin.
Wa waddu al‑gurus al‑tachru beyah gameh wa l‑gurus al‑ligiituuh fi chuwaalaatku kula.Akuun humman sawwo khalat.
Khalaas,amchu waddu akhuuku bakaan al‑haakim.
Wa Allah al‑Gaadir yikhalli al‑haakim da yihinn foogku wa yikhalli Banyaamiin wa yatlig akhuuku al‑aakhar kula.Kan leyi ana kamaan,khalli nagood bala iyaal. 
Wa khalaas,humman jahhazo al‑hadiiye misil abuuhum gaalah wa chaalo al‑gurus marrateen.Wa waddo Banyaamiin maʼaahum le Masir.Wa gaabalo Yuusuf.
Wa Yuusuf chaaf Banyaamiin maʼaahum.Wa wakit chaafah,gamma gaal le masʼuul beetah : Waddi al‑naas dool fi beeti wa adbah leehum kabich wa sawwu akil achaan yikhaddu maʼaayi. 
Wa l‑masʼuul waddaahum fi beet Yuusuf misil hu gaalah leyah.
Wa wakit waddoohum fi beet Yuusuf,humman khaafo bilheen wa gaalo ambeenaathum : Fi chaan al‑gurus al‑gabbalo leena fi chuwaalaatna wakit awwal jiina,akuun humman yakurbuuna le yichiilu hamiirna wa yiʼabbuduuna ! 
Wa fi madkhal al‑beet,garrabo le l‑masʼuul hana beet Yuusuf wa gaalo leyah :
 Min fadlak,ya l‑sayyid,awwal aniina jiina hini chareena maʼaach.
Wa wakit mugabbiliin,wassalna bakaan al‑nunuumu foogah wa gammeena fakkeena chuwaalaatna.Wa ayyi waahid ligi gursah fi khachum chuwaalah.Wa daahu al‑gurus da,jibnaah leek battaan.
Wa jibna gurus aakhar le nachru beyah maʼaach.Wa ma naʼarfu yaatu dassa leena al‑gurus da fi chuwaalaatna. 
Wa l‑masʼuul gaal leehum : Asburu,ma takhaafo cheyy.Allah Rabbuku wa Rabb abuuku bas rahamaaku be kanz fi chuwaalaatku.Kan le gurusku kamaan,ana ligiitah. Wa khalaas,al‑masʼuul marag leehum Chimʼuun min al‑sijin.
Wa waddaahum fi beet Yuusuf.Wa antaahum almi le yikhassulu rijleehum wa jaab akil le hamiirhum.
Min simʼo kadar humman yikhaddu maʼa Yuusuf,marago al‑hadiiye al‑daayriin yantuuha leyah fi wakt al‑khada.
Wa khalaas,wakit Yuusuf ja dakhal fi beetah,humman gaddamo leyah al‑hadiiye wa sajado leyah.
Hu sallamaahum wa gaal : Chaayibku al‑hajjeetuuni beyah lissaaʼ gaaʼid hayy wa gaaʼid aafe walla ? 
Wa humman gaalo leyah : Aywa,abuuna gaaʼid hayy wa gaaʼid aafe. Wa battaan dangaro wa sajado leyah.
Wa Yuusuf rafaʼ raasah wa chaafaahum kulluhum wa irif wald ammah Banyaamiin wa gaal : Hu da bas akhuuku al‑sakhayyar al‑yoom daak hajjeetuuni beyah da walla ? Wa gaal le Banyaamiin : Ya wileedi,al‑Rabb yantiik rahma. 
Wa wakit chaaf akhuuh,galbah riʼif wa yidoor yabki wa tawwaali marag wa macha fattach bakaan al‑yabki foogah.Wa macha dakhal fi khurfitah wa baka.
Wa baʼad baka,khassal wijhah wa asar galbah wa marag leehum.Wa gaal le khaddaamiinah : Amchu jiibu al‑akil. 
Wa khalaas,jaabo al‑akil wa antooh le Yuusuf wiheedah wa le akhwaanah wiheedhum wa le l‑Masriyiin kula wiheedhum achaan haraam le l‑Masriyiin yaakulu maʼa l‑Ibraaniyiin.
Wa akhwaan Yuusuf rassoohum giddaamah min al‑bikir lahaddi l‑sakhayyar.Wa be da,humman alʼajjabo wa bichchaawafo ambeenaathum.
Wa be izin Yuusuf,chaalo al‑akil al‑gaaʼid giddaamah wa antooh le akhwaanah.Wa l‑akil al‑antooh le Banyaamiin yisaawi khamsa marraat akil hana akhwaanah.Wa humman chirbo khamar sawa lahaddi firho.
Wa baʼadeen,Yuusuf anta amur le masʼuul hana beetah wa gaal leyah : Amla chuwaalaat hana l‑naas dool be maʼaach katiir al‑yagdaro yiwadduuh wa diss gurus hana ayyi waahid fi chuwaalah.
Wa laakin khutt fi khachum chuwaal hana l‑sakhayyar da,gursah wa kaasi hana l‑fudda kula. Wa l‑masʼuul sawwa misil Yuusuf gaalah leyah.
Be fajur badri,khalloohum le iyaal Yaakhuub faato be hamiirhum.
Wa khalaas,marago min al‑hille wa laakin ma macho baʼiid ke bas,Yuusuf gaal le masʼuul hana beetah : Gumm,alhaghum le l‑naas dool !Wa kan wassaltuhum,guul leehum :‹ Maala al‑kheer baddaltuuh be l‑charr ?
Maala sirigtu al‑kaas hana sayyidi al‑yachrab wa yichawwif beyah ?Al‑cheyy al‑sawweetuuh da,fasil !› 
Wa khalaas,masʼuul hana l‑beet macha,lihighum wa gaal leehum al‑kalaam da.
Wa humman gaalo leyah : Kikkeef tathamna misil da,ya l‑sayyid al‑masʼuul ?Abadan cheyy haraam misil da ma nisawwuuh.
Ya l‑sayyid al‑masʼuul,aniina gabbalna min balad Kanʼaan al‑gurus al‑ligiinaah fi khachum chuwaalaatna kula.Wa kikkeef nagdaro nasurgu fudda walla dahab hana sayyidak ?
Kan waahid min abiidak ligo fi bakaanah al‑kaas,khalli yumuut !Wa aniina al‑aakhariin kamaan nabgo abiid le siidak ! 
Wa l‑masʼuul gaal : Tamaam.Laakin hu al‑ligiina al‑kaas fi khumaamah da,hu bas yabga abdi wa intu al‑aakhariin kamaan tabgo bariyiin. 
Wa tawwaali,ayyi waahid dalla chuwaalah tihit wa fatahah.
Wa l‑masʼuul gamma yifattich chuwaalaathum,bada be chuwaal hana l‑bikir wa kammal be chuwaal hana l‑sakhayyar.Wa ligi al‑kaas fi chuwaal hana Banyaamiin.
Fi l‑bakaan da,gammo charrato khulgaanhum min al‑hizin.Wa ayyi waahid gamma chadda humaarah wa gabbalo fi l‑hille.
Khalaas,Yahuuza maʼa akhwaanah wassalo bakaan Yuusuf.Wa hu kula lissaaʼ gaaʼid fi beetah wa humman wagaʼo saajidiin giddaamah.
Wa Yuusuf gaal leehum : Maala sawweetu al‑cheyy da ?Ma taʼarfu kadar naadum misli ana da,yagdar yichawwif walla ? 
Yahuuza gaal : Hu da,nuguulu chunu,ya l‑sayyid al‑haakim ?Wa be da,kikkeef nuguulu aniina bariyiin ?Al‑Rabb bayyan khata abiidak.Khalaas,aniina nabgo leeku abiid maʼa l‑ligiitu al‑kaas fi bakaanah. 
Wa Yuusuf gaal : La,haraam leyi nisawwi misil ke !Illa l‑naadum al‑ligiina fi bakaanah al‑kaas bas,yabga abdi.Wa kan leeku intu al‑aakhariin kamaan,amchu be l‑aafe le abuuku. 
Wa tawwaali,Yahuuza ja gariib le Yuusuf wa gaal : Ya l‑sayyid al‑haakim.Min fadlak,khalli nihajji leek wa ma tazʼal foogi ana abdak achaan inta misil al‑malik.
Fi wakit awwal aniina jiina,inta saʼaltina gult leena :‹ Abuuku gaaʼid hayy walla ?Wa induku akhu aakhar walla ? ›
Wa aniina raddeena leek :‹ Abuuna chaayib wa gaaʼid.Wa indina akhu sakhayyar al‑wildaah wakit hu chaayib.Wa hu wiheedah bas faddal leyah min martah al‑biriidha bilheen achaan akhuuh al‑aakhar da maat.Wa abuuna biriidah ziyaada. ›
Wa inta gult leena khalli namchu nijiibuuh leek achaan tichiifah be eenak.
Wa aniina gulna leek al‑wileed ma yagdar yaji yikhalli abuuh.Kan marag khallaah,abuuh yumuut.
Wa inta gult leena aniina abiidak,kan akhuuna al‑sakhayyar ma ja maʼaana da,inta ma tigaabilna.
 Wa aniina gabbalna fi bakaan abdak abuuna wa hajjeena leyah be kulla cheyy al‑inta gultah leena.
Wa wakit abuuna gaal leena battaan naju nachru maʼaach chiyya,
aniina gulna leyah :‹ Ma nagdaro namchu bala akhuuna al‑sakhayyar achaan al‑haakim gaal leena ma yigaabilna kan ma jibna akhuuna al‑sakhayyar. ›
Wa abdak abuuna gaal leena :‹ Intu taʼarfu adiil kadar marti Raahiil jaabat leyi awlaad itneen bas.
Al‑waahid waddar.Akuun haywaan waahid akalah achaan battaan ma chiftah.
Wa battaan tidooru tichiilu al‑aakhar da kula ?Kan cheyy waahid yisawwiih,intu tisabbubu leyi moot be cheebi da,min al‑hizin. ›
 Hassaʼ da,chiif,ya l‑sayyid al‑haakim.Kikkeef nagdar nigabbil bakaan abuuyi bala l‑wileed ?Achaan hu ma yagdar yiʼiich bala l‑wileed da.
Kan ma chaafah gabbal maʼaana,yugumm yumuut wa aniina bas masʼuuliin min mootah be cheebah min al‑hizin.
Wa ana abdak bas chilt masʼuuliiyit al‑wileed giddaam abuuyi wa gult leyah :‹ Kan ma gabbaltah leek,ana nabga khaati giddaamak fi muddit hayaati. ›
 Min fadlak ya l‑sayyid al‑haakim,ana nachhadak khalliini nabga abdak fi baddal al‑wileed wa hu yamchi maʼa akhwaanah.
Ana ma nagdar nigabbil bakaan abuuyi bala l‑wileed da.Ma nagdar nichiif abuuyi fi hiznah. 
Wa fi l‑bakaan da,Yuusuf ma gidir sabbat nafsah giddaam al‑naas al‑gaaʼidiin maʼaayah.Wa gaal leehum : Amurgu ! Wa kulla l‑naas marago.Naadum waahid kula ma faddal,illa hu wa akhwaanah.Wa bayyan leehum nafsah.
Wa Yuusuf gamma yabki baki chadiid lahaddi l‑Masriyiin wa l‑naas fi gasir al‑malik Firʼoon kula simʼooh.
Wa Yuusuf gaal le akhwaanah : Ana bas Yuusuf !Sahiih abuuyi lissaaʼ gaaʼid hayy walla ? Laakin akhwaanah min al‑khoof giddaamah ma gidro raddo leyah.
Wa Yuusuf gaal leehum : Taʼaalu leyi gariib. Wa humman garrabo leyah wa gaal leehum : Ana Yuusuf,akhuuku.Intu biʼtuuni misil abid wa jaabooni hini fi Masir.
Intu biʼtuuni wa jaabooni hini.Wa fi chaan da,ma takhaafo wa la tibarjulu.Achaan al‑Rabb bas rassalaani hini gubbaalku le yinajji hayaatku.
Daahu al‑juuʼ sawwa santeen fi l‑balad wa faddal battaan khamsa sana.Al‑naas ma bagdaro biteerubu wa la bahartu.
Wa l‑Rabb rassalaani hini gubbaalku achaan intu tifaddulu fi l‑ard wa yinajji hayaatku naja kaamile.
Ma intu ya jibtuuni hini laakin al‑Rabb bas jaabaani.Wa hu sawwaani al‑waziir al‑kabiir siid al‑amaan hana l‑malik Firʼoon wa masʼuul hana beetah wa haakim fi kulla balad Masir.
 Hassaʼ da,amchu ajala le abuuyi wa guulu leyah :‹ Daahu wileedak Yuusuf buguul ke :“Al‑Rabb sawwaani haakim fi kulla balad Masir.Taʼaal leyi bala taʼkhiir.
Wa tagood jambi fi turaab Goochan,inta wa iyaalak wa iyaal iyaalak wa bagarak wa khanamak wa kulla maalak.
Wa fi l‑bakaan da,nantiik maʼaach leek wa le aayiltak wa le bahaaymak le ma tatʼabo.Achaan faddal khamsa sana hana juuʼ.”› 
Wa Yuusuf gaal leehum battaan : Intu kulluku wa Banyaamiin zaatah gaaʼidiin tichiifuuni ana bas gaaʼid nikallim leeku.
Wa amchu ooru abuuyi be l‑daraja al‑indi fi Masir wa be kulla cheyy al‑gaaʼidiin tichiifuuh.Wa amchu jiibuuh ajala ke hini. 
Wa Yuusuf gamma hadan akhuuh Banyaamiin wa bada yabki wa Banyaamiin kula hadanah wa baka.
Yuusuf gaaʼid yabki wa yihibb akhwaanah al‑aakhariin kula wa fi l‑bakaan da,humman gidro hajjo leyah.
Wa fi gasir al‑malik Firʼoon,simʼo kadar akhwaan Yuusuf jo fi Masir wa Firʼoon maʼa masaaʼiilah kulluhum firho be l‑khabar da.
Wa l‑malik gaal le Yuusuf : Guul le akhwaanak khalli yichiddu hamiirhum wa yigabbulu fi balad Kanʼaan.
Yamchu yijiibu abuuhum wa aayilaathum wa nukhuttuhum fi afdal bakaan fi Masir,bakaan al‑yalgo foogah sarha samha le maalhum.
Wa guul le akhwaanak khalli yichiilu min hini arabaat achaan yijiibu fooghum awiinhum wa iyaalhum wa abuuhum kula.
Wa khalli ma yandamo le ayyi cheyy al‑yikhallu hinaak achaan yaju yaskunu fi afdal bakaan fi Masir. 
Wa khalaas,awlaad Yaakhuub sawwo al‑cheyy al‑gaalooh leehum.Yuusuf antaahum al‑arabaat be izin al‑malik Firʼoon wa antaahum zaad kula.
Wa antaahum hadiiye hana khulgaan wa le Banyaamiin antaah khamsa khulgaan wa 300 hajar fudda.
Wa daahu al‑khumaam al‑rassalah le abuuh,achara hamiir chaayliin achya samhiin hana Masir wa achara hamiir anaati chaayliin gameh wa khubza wa zaad le abuuh fi l‑derib.
Wa talab min akhwaanah achaan ma yihaaruju fi l‑derib wa khallaahum macho.
Wa khalaas humman gammo marago min Masir wa baʼadeen wassalo fi balad Kanʼaan bakaan abuuhum Yaakhuub.
Wa gammo gaalo leyah : Yuusuf gaaʼid hayy wa hu bas haakim fi Masir. Wa Yaakhuub galbah angataʼ min al‑farha wa be da kula,hu ma saddag kalaamhum.
Wa laakin humman hajjo leyah be kulla cheyy al‑Yuusuf gaalah leehum.Wa wassafooh al‑arabaat al‑Yuusuf rassalaahum le yisaafir beehum.Khalaas Yaakhuub galbah ragad.
Wa baʼad chiyya ke,Yaakhuub gaal : Wileedi Yuusuf gaaʼid hayy !Ana battaan nagdar nuguul chunu ?Namchi nichiifah gubbaal ana ma numuut ! 
Wa Yaakhuub gamma maachi maʼa aayiltah wa chaal kulla khumaamah.Wa wakit wisil fi hillit Biir Sabʼa,gaddam dahiiye le Allah Rabb abuuh Ishaakh.
Wa be l‑leel al‑Rabb hajja le Israaʼiil,al‑maʼruuf be Yaakhuub,fi ruʼya wa gaal : Yaakhuub,Yaakhuub ! Wa Yaakhuub gaal : Naʼam. 
Wa l‑Rabb gaal : Ana Allah Rabb abuuk.Ma takhaaf min al‑machi fi Masir achaan hinaak ana nisawwiik abu hana umma kabiire.
Ana bas niwaddiik fi Masir wa nigabbilak kula.Wa fi mootak Yuusuf bas yisidd uyuunak. 
Wa khalaas,Yaakhuub gamma min hillit Biir Sabʼa.Wa iyaalah rakkabooh hu wa iyaalhum wa awiinhum fi l‑arabaat al‑Firʼoon malik Masir rassalaahum leehum,le yisaafuru beehum.
Wa waddo maʼaahum bahaayimhum wa khumaamhum al‑ligoohum fi balad Kanʼaan.Wa Yaakhuub macha fi Masir maʼa kulla zurriiytah.
Hu wassal fi Masir maʼa awlaadah wa awlaad iyaalah wa banaatah wa banaat iyaalah wa kulla zurriiytah.
Daahu asaame hana iyaal Israaʼiil al‑maʼruuf be Yaakhuub,al‑macho fi Masir.Raʼuubiin hu bikir hana Yaakhuub.
Wa awlaad Raʼuubiin humman Hanuuk wa Fallu wa Hasruun wa Karmi.
Wa awlaad Chimʼuun humman Yamuwiil wa Yaamiin wa Uhad wa Yaakiin wa Suuhar wa Chaawuul.Wa Chaawuul da,wileed Yaakhuub al‑wildatah martah al‑Kanʼaaniiye.
Wa awlaad Laawi humman Girchuun wa Gahaat wa Maraari.
Wa awlaad Yahuuza humman Iir wa Unaan wa Chiila wa Faaris wa Zaarah.Laakin Iir wa Unaan maato fi balad Kanʼaan.Wa awlaad Faaris humman Hasruun wa Haamul.
Wa awlaad Yassaakar humman Tuulaʼ wa Fuwwa wa Yuub wa Chimruun.
Wa awlaad Zabuluun humman Saarad wa Iluun wa Yahaliil.
Wa humman dool zurriiyit Yaakhuub al‑jaabathum leyah martah Leeya fi Faddaan Araam,maʼa akhuthum Diina.Wa adad awlaadah wa banaatah kulluhum ke 33 nafis.
Wa awlaad Gaad humman Sifyuun wa Haggi wa Chuuni wa Asbuun wa Iiri wa Aruudi wa Ariili.
Wa awlaad Achiir humman Yimna wa Yichwa wa Yichwi wa Bariiʼa maʼa akhuthum Saarah.Wa awlaad Bariiʼa humman Haabar wa Malkiyiil.
Wa humman dool zurriiyit Yaakhuub al‑jaabathum leyah Zilfa.Wa adadhum 16 maʼa iyaalhum.Wa Zilfa hi al‑khaddaama al‑Laabaan antaaha le bittah Leeya marit Yaakhuub.
Wa awlaad Raahiil marit Yaakhuub humman Yuusuf wa Banyaamiin.
Wa fi Masir,Asnaat marit Yuusuf jaabat leyah awlaad itneen,humman Manassa wa Afraayim.Wa Asnaat hi bineeyit Fuuti Faaraʼ wa hu da raajil al‑diin fi hillit Uun.
Wa awlaad Banyaamiin humman Baalaʼ wa Baakar wa Achbiil wa Giira wa Naʼamaan wa Iihi wa Ruuch wa Muffiim wa Huffiim wa Arad.
Wa humman dool zurriiyit Yaakhuub al‑jaabathum leyah martah Raahiil.Wa adadhum 14 maʼa iyaalhum.
Wa wileed Daan,hu Huchiim.
Wa awlaad Naftaali humman Yahsiil wa Guuni wa Yisar wa Chilliim.
Wa dool zurriiyit Yaakhuub al‑jaabathum leyah Bilha.Wa adadhum 7 maʼa iyaalhum.Wa Bilha hi khaddaama al‑Laabaan antaaha le bittah Raahiil.
Wa iyaal Yaakhuub maʼa iyaalhum al‑macho maʼaayah fi Masir,adadhum 66 bala awiinhum.
Wa be l‑awlaad al‑itneen hana Yuusuf al‑wildoohum fi Masir,adad hana aayilat Yaakhuub al‑macho fi Masir bigi 70.
Wa Yaakhuub rassal Yahuuza giddaamah le yikhabbir Yuusuf achaan yilaagiih fi turaab Goochan.
Wa wakit Yaakhuub wa aayiltah wassalo fi Goochan,Yuusuf jahhaz arabatah rikib foogha wa macha le yilaagi abuuh.Wa min Yuusuf chaaf abuuh,jara hadanah wa baka foogah tawwal.
Wa Yaakhuub gaal leyah : Hassaʼ da,min chiftak inta lissaaʼak gaaʼid hayy da,kan ana mutt kula khalaas ! 
Wa Yuusuf gaal le akhwaanah wa le naas beet abuuh : Namchi nikhabbir al‑malik Firʼoon wa nuguul leyah :‹ Akhwaani wa kulla aayilat abuuyi al‑gaaʼidiin fi balad Kanʼaan jo leyi.
Wa humman siyaad bagar wa khanam.Wa jaabo bagarhum wa khanamhum wa kulla khumaamhum. ›
Wa kan yoom waahid Firʼoon naadaaku wa saʼalaaku gaal leeku :‹ Intu khidmitku chunu ? ›
Waajib tuguulu leyah :‹ Aniina abiidak siyaad al‑bahaayim min aniina dugaag lahaddi hassaʼ,misil juduudna.› Be misil da,Firʼoon yikhalliiku taskunu fi turaab Goochan achaan al‑Masriyiin yakraho siyaad al‑khanam. 
Wa khalaas,Yuusuf macha khabbar al‑malik Firʼoon wa gaal : Akhwaani wa abuuyi jo khalaas min balad Kanʼaan maʼa bagarhum wa khanamhum wa kulla khumaamhum.Wa hassaʼ gaaʼidiin fi turaab Goochan. 
Wa Yuusuf chaal khamsa min akhwaanah wa gaddamaahum le l‑malik.
Wa l‑malik saʼalaahum wa gaal : Awwal khidmitku chunu ? Wa humman raddo leyah wa gaalo : Ya sayyidna,aniina siyaad al‑khanam,misil juduudna. 
Wa gaalo battaan : Al‑juuʼ bigi chadiid fi balad Kanʼaan.Ma fi marʼa le khanamna wa aniina jiina hini misil awraata.Achaan da,ya sayyidna,antiina bakaan al‑nagoodu foogah fi turaab Goochan. 
Wa l‑malik gaal le Yuusuf : Abuuk wa akhwaanak jo lihgook hini.
Kulla balad Masir fi iideenak.Khutt abuuk wa akhwaanak fi l‑bakaan al‑sameh al‑fi l‑balad di.Khalliihum yaskunu fi turaab Goochan.Wa kan chift ambeenhum naas waahidiin gaadriin,antiihum masʼuuliiye hana bahaaymi. 
Wa Yuusuf gaddam abuuh Yaakhuub le l‑malik wa Yaakhuub gaal leyah : Allah yibaarikak. 
Wa l‑malik saʼal Yaakhuub wa gaal : Indak kam sana ? 
Wa Yaakhuub radda leyah : Indi 130 sana.Wa ayyaami faato ajala wa icht fi taʼab hana hayaat al‑ruhhal.Wa siniini ma lihgo adad siniin juduudi al‑humman kula aacho misil ruhhal. 
Wa battaan Yaakhuub gaal le Firʼoon : Allah yibaarikak. Wa marag.
Wa Yuusuf anta le abuuh wa le akhwaanah al‑bakaan al‑sameh bilheen fi balad Masir,fi nuss hana turaab Raʼamsiis al‑binaaduuh Goochan,misil al‑malik Firʼoon amarah beyah.
Wa Yuusuf anta maʼaach le abuuh wa le akhwaanah wa le kulla aayilat abuuh ale hasab adadhum.
Wa l‑juuʼ bigi chadiid bilheen wa ma fi maʼaach fi kulla l‑buldaan.Wa naas al‑fi balad Masir wa fi balad Kanʼaan taʼbaaniin min al‑juuʼ.
Wa Yuusuf lamma kulla l‑gurus hana naas Masir wa Kanʼaan al‑charo beyah gameh.Wa khatta al‑gurus da fi gasir al‑malik Firʼoon.
Wa wakit kulla l‑gurus hana balad naas Masir wa balad Kanʼaan kammal,kulla l‑Masriyiin jo wa gaalo le Yuusuf : Antiina maʼaach !Aniina ma indina gurus !Walla tidoor numuutu be l‑juuʼ giddaamak ? 
Wa Yuusuf gaal leehum : Kan ma induku gurus da,antuuni bahaayimku wa nantiiku maʼaach. 
Wa khalaas,humman jaabo bahaayimhum le Yuusuf wa Yuusuf antaahum maʼaach fi badal kheelhum wa bagarhum wa hamiirhum wa khanamhum.Wa fi kulla l‑sana di hu gaaʼid yantiihum maʼaach fi badal bahaayimhum.
Wa khalaas,al‑sana di faatat wa fi l‑sana al‑taaniye al‑Masriyiin gabbalo jo wa gaalo le Yuusuf : Ya l‑sayyid al‑haakim,aniina ma nagdaro nilabbudu minnak cheyy,ma indina gurus.Wa bahaayimna kulla bigo hineeyak inta.Wa khalaas,ma indina cheyy illa faddalna aniina wa turaabna bas.
Tidoor numuutu be l‑juuʼ giddaamak wa nikhallu turaabna walla ?Achriina aniina wa turaabna,be maʼaach.Wa aniina wa kulla turaabna nabgo hana l‑malik.Wa antiina teeraab le nahartu achaan ma numuutu wa turaabna ma yabga sahara. 
Wa Yuusuf chara kulla turaab Masir le l‑malik achaan al‑juuʼ bigi chadiid wa ayyi Masri baaʼ zerʼah.Wa be misil da bas,al‑balad kullaha bigat hana l‑malik Firʼoon.
Wa Yuusuf nagalaahum le kulla l‑chaʼab fi l‑mudun hana Masir.
Illa rujaal al‑diin bas ma baaʼo turaabhum achaan humman gaaʼidiin yiʼiichu be huguughum al‑gaaʼid yantiihum leehum al‑malik.Achaan da,Yuusuf ma chara turaabhum.
Wa Yuusuf gaal le l‑chaʼab : Hassaʼ da,ana chareetku intu wa turaabku fi hisaab hana l‑malik.Daahu nantiiku teeraab le tahartu al‑ziraaʼa.
Laakin fi wakt al‑gatiʼ,antu al‑khumus min al‑intaaj le l‑malik.Wa l‑baagi kamaan,hanaaku intu achaan titeerubu ziraaʼitku wa tiʼiichu maʼa iyaalku wa kulla naas beetku. 
Wa kulla l‑chaʼab gaalo le Yuusuf : Ya l‑sayyid al‑haakim,inta najjeetna wa wassaft leena ridaak.Be da,aniina khassadna nabgo abiid le l‑malik Firʼoon. 
Wa be misil da,Yuusuf marag gaanuun jadiid al‑gaaʼid lahaddi al‑yoom fi Masir.Wa l‑gaanuun buguul fi kulla turaab Masir,khumus al‑intaaj le l‑malik.Illa turaab hana rujaal al‑diin bas ma yabga hana l‑malik.
Wa Bani Israaʼiil sakano fi Masir fi turaab Goochan.Wa charo bakaan wa wildo wa bigo katiiriin.
Wa Yaakhuub aach 17 sana fi Masir.Wa umrah 147 sana.
Wa wakit Yaakhuub irif kadar gariib yumuut khalaas,naada wileedah Yuusuf wa gaal leyah : Kan inta radyaan be kalaami,wassif leyi kheerak wa amaanak.Ma tadfinni fi Masir.Khutt iidak fi wirki wa ahlif leyi.
Kan ana mutt wa lihigt abbahaati,amrug janaazti min Masir wa amchi adfinha fi khubuur juduudi. Wa Yuusuf radda leyah : Tamaam,ya abuuyi,nisawwi misil inta gultah leyi. 
Wa Yaakhuub gaal leyah : Ahlif leyi ! Wa khalaas,Yuusuf halaf.Wa fi l‑bakaan da,Yaakhuub antaka fi sariirah.
Wa baʼad da,jo khabbaro Yuusuf wa gaalo leyah abuuh mardaan bilheen.Wa khalaas,hu gamma macha leyah maʼa iyaalah al‑itneen Manassa wa Afraayim.
Wakit khabbaro Yaakhuub wa gaalo wileedah Yuusuf ja yuzuurah da,hu asar galbah wa gamma gaʼad be heelah.
Wa gaal le Yuusuf : Zamaan,Allah al‑Gaadir baan leyi fi hillit Luuz fi balad Kanʼaan wa baarakaani.
Wa gaal leyi :‹ Daahu ana nisawwiik talda iyaal wa tabgo katiiriin achaan inta tabga jidd hana aayila kabiire.Wa baʼadak,nanti balad Kanʼaan le zurriiytak misil warasa ila l‑abad. ›
Wa min al‑yoom,iyaalak Afraayim wa Manassa,al‑wildoohum leek fi Masir gubbaal ana ma naji leek,humman yabgo iyaali.Wa yabgo misil iyaali Raʼuubiin wa Chimʼuun.
Wa laakin iyaal al‑wildoohum leek baʼadhum,yabgo iyaalak inta.Wa humman yalgo warasathum min turaab akhwaanhum Afraayim wa Manassa.
 Wa wakit ana mugabbil min Faddaan Araam,ammak Raahiil maatat fi iideeni fi derib balad Kanʼaan gariib le hillit Afraata.Wa fi l‑bakaan da,ana dafantaha fi derib hillit Afraata al‑binaaduuha al‑yoom Beet Laham. 
Wa fi l‑bakaan da bas,Yaakhuub chaaf iyaal Yuusuf wa gaal : Dool yaatumman ? 
Wa Yuusuf gaal leyah : Dool iyaali,al‑Rabb antaahum leyi fi Masir. Wa Yaakhuub gaal : Jiibhum leyi gariib achaan nibaarikhum. 
Wa Yaakhuub choofah diʼif min al‑kubur ma yagdar yichiif adiil.Wa Yuusuf jaab iyaalah gariib le abuuh wa Yaakhuub gamma hadanaahum wa habbaahum wa gaal le Yuusuf :
 Awwal ana hasabt battaan ke ma nichiif wijhak.Wa khalaas be izin al‑Rabb,ana chiftak wa chift iyaalak kula ! 
Wa khalaas,Yuusuf rafaʼ iyaalah min rijileen abuuh wa sajad giddaamah.
Wa gamma chaal iyaalah al‑itneen.Le Afraayim karabah be iidah al‑zeene wa le Manassa karabah be iidah al‑isra.Wa Afraayim gaaʼid le Yaakhuub be iidah al‑isra wa Manassa gaaʼid leyah be iidah al‑zeene.Wa Yuusuf jaabaahum gariib le jidduhum.
Wa Yaakhuub khaalaf iideenah wa khatta iidah al‑zeene fi raas Afraayim al‑sakhayyar wa khatta iidah al‑isra fi raas Manassa al‑kabiir.Wa hu sawwa al‑cheyy da be raayah.
Wa baarak Yuusuf wa gaal : Ya Rabb,Ilaah abbahaati Ibraahiim wa Ishaakhal‑taabaʼo derbak !Ya Rabb,inta raaʼiiyi fi kulla muddit hayaatilahaddi l‑yoom !
Ya Allah al‑najjeetnimin kulla cheyy fasil !Natlub minnak tibaarik al‑iyaal doolachaan beehum humman,usmi yagood daaymanmisil usum abbahaati Ibraahiim wa Ishaakh.Wa khalli iyaalhum yiziiduwa yabgo katiiriin fi kulla l‑ard. 
Wa laakin Yuusuf ma bigi leyah halu wakit chaaf abuuh khatta iidah al‑zeene fi raas Afraayim.Wa hu gamma karab iid abuuh le yihawwilha min raas Afraayim wa yukhuttaha fi raas Manassa.
Wa Yuusuf gaal le abuuh : Ya abuuyi,ma misil da !Achaan Manassa bas al‑bikir !Khutt iidak al‑zeene fi raasah ! 
Wa abuuh aba wa gaal : Ana naʼarfah,ya wileedi,ana naʼarfah.Hu kula yabga kabiir wa iyaalah kula yabgo gabiila kabiire.Wa laakin Afraayim akhuuh al‑sakhayyar yabga kabiir minnah wa zurriiytah tabga umma kabiire min ummat Manassa. 
Wa fi l‑yoom da,Yaakhuub baarakaahum wa gaal : Bani Israaʼiil yibaaruku be usumku wa yuguulu ambeenaathum :‹ Allah yibaarikak misil Afraayim wa Manassa !›  Wa be misil da,Yaakhuub gaddam Afraayim fi Manassa.
Wa gaal le Yuusuf : Gariib ana numuut laakin al‑Rabb yukuun maʼaaku wa yigabbilku fi balad abbahaatku.
Wa ana nantiik turaab ziyaada min hana akhwaanak.Nantiik turaab Chakiim al‑ana chiltah min al‑Amuuriyiin be seefi wa nubbaali. 
Wa baʼad da,Yaakhuub gaal le iyaalah : Limmu taʼaalu,ana nibaarikku wa nikhabbirku be l‑cheyy al‑baʼadeen yukuun leeku.
 Taʼaalu wa asmaʼo,ya iyaal Yaakhuub.Asmaʼooni ana abuuku Israaʼiil.
 Ya Raʼuubiin,inta wileedi al‑bikir,inta bas al‑awwal wilidtakwakit indi gudra.Inta futt akhwaanak be l‑charafwa be l‑gudra hana l‑bukuuriiye.
Laakin inta ma talga al‑kubuuriiyeachaan inta gammeetmisil almi faayir.Chahwatak khalabatakwa dakhalt fi martiwa tallaft charafi.
 Chimʼuun wa Laawi humman akhwaanwa astafago le yisawwu al‑unuf.
Laakin ana ma nichtarik maʼaahumwa galbi ma yarda be fiʼilhum da.Achaan fi zaʼalhum,humman katalo rujaalwa fi khabiinithum,awwago tiiraan.
Ana nalʼan zaʼalhum al‑cheenwa khabiinithum al‑fasle.Ana nichattit iyaalhumfi lubb gabiilat Yaakhuubwa yagoodu mufarragiinfi turaab Israaʼiil.
 Ya Yahuuza,akhwaanak yachkuruukwa udwaanak yidanguru leekwa akhwaanak yasjudu leek.
Ya Yahuuza,inta misil farkh al‑duudal‑gamma min rimmitahInta misil duud al‑ragad aw duudaay,yaatu yagdar yigawwimah ?
Asaat al‑muluktagood fi aayilat Yahuuzawa asaat al‑hukum kulama tamrug min iideehumlahaddi yaji al‑naadumal‑waajib leyah al‑muluk.Wa kulla l‑chuʼuub yikarrumuuh.
Fi chadarat al‑inabyarbut humaarahaywa,fi chadarat al‑inab al‑samhayarbut dahachah.Fi l‑khamar yikhassil khalagahfi asiir al‑inab yikhassil lubaasah.
Wa uyuunah humur min al‑khamarwa sunuunah buyud ziyaada min al‑laban.
 Zabuluun yaskun fi khachum al‑baharbakaan al‑maraakib al‑kubaar yagiifu foogah.Wa huduud turaabahyiwassulu lahaddi hillit Seeda.
 Yassaakar misil humaar al‑chadiidal‑raagid fi l‑zariibe.
Hu chaaf al‑bakaan al‑raagid foogah da samehwa l‑balad di haluuwe.Wa dangar le yichiil al‑tagalawa khassad le yakhdim misil abid.
 Daan kula yahkim chaʼabahmisil Bani Israaʼiil al‑aakhariinyahkumu gabaayilhum.
Daan misil al‑daabifi l‑deribwa hu misil amchideegaatfi khachum al‑tariig.Hu yiʼaddi rijil al‑juwaadwa yarmi al‑raakib.
 Ya Allah,narja fazaʼak !
 Gaad,al‑haraamiyiin hajamoohlaakin hu khalabaahum wa taradaahum.
 Turaab Achiir yigawwim maʼaach katiiral‑yabga akil sameh le l‑muluuk.
 Naftaali misil khazaalaay al‑hurraal‑tijiib iyaal samhiin.
 Yuusuf misil chadaraal‑gaaʼide jamb al‑almial‑talda iyaal katiiriinwa furuuʼha yatlaʼo foogmin al‑durdur.
Siyaad al‑nubbaal jakhkhoohwa haarajooh wa haarabooh.
Laakin hu karab nubbaalah adiilwa iideenah saabtiin.Talga al‑barakabe gudrat Allah al‑Jabbaar,Ilaah Yaakhuub,aywa,be usum Allah al‑Raaʼi al‑yahmi Israaʼiil.
Aywa,be gudrat Allah al‑Gaadir Ilaah abuuk,inta talga al‑baraka wa l‑musaaʼada.Talga al‑barakahana l‑matara al‑tanzil min al‑samawa l‑almi al‑yatlaʼ min al‑ard.Talga al‑barakahana waaluudit al‑awiinwa l‑bahaayim.
Wa l‑baraka al‑talgaahamin abuuk di,hi faayte al‑barakahana l‑hujaar al‑gudaam.Wa l‑achya al‑haluwiin ziyaadamin maal hana l‑jibaal al‑zamaan.Ya Yuusuf,khalli barakat abuuk tanzil fi raasak,inta al‑bigiit sultaan fi akhwaanak.
 Banyaamiin khatiirmisil marfaʼiin al‑yaktul.Be fajur,yahjim udwaanahwa be achiiye,yigassim al‑khaniime maʼa akhwaanah. 
Wa dool al‑gabaayil al‑atnaachar hana Israaʼiil.Wa da kalaam al‑abuuhum gaalah wakit baarakaahum.Wa le ayyi waahid minhum baarakah baraka khaassa.
Wa Yaakhuub kallam le iyaalah wa gaal : Ana gariib numuut.Wa kan ana mutt,adfunuuni fi khabur juduudi.Wa l‑khabur da,hu al‑karkuur al‑fi zereʼ hana Afruun al‑Hitti.
Wa l‑karkuur da fi zereʼ fi Makfiila sabaah le hillit Mamra,fi balad Kanʼaan.Wa Ibraahiim chara al‑zereʼ da min Afruun al‑Hitti achaan yabga bakaan hana khabur hanaayah halaalah.
Wa fi l‑bakaan da bas,dafano Ibraahiim wa martah Saara wa wileedhum Ishaakh wa martah Rifga.Wa fi l‑bakaan da bas,ana dafant marti Leeya.
Wa l‑zereʼ wa l‑karkuur dool,Ibraahiim charaahum min al‑Hittiyiin. 
Wa wakit Yaakhuub kammal wasiiytah le iyaalah da,gabbal ragad wa khalaas maat wa lihig abbahaatah.
Wa Yuusuf gamma hadan abuuh,baka foogah wa habbaah.
Wa anta amur le khaddaamiinah al‑dakaatiir achaan yijahhuzu al‑janaaza.Wa khalaas al‑dakaatiir jahhazo janaazit abuuh.
Wa misil fi aadithum,al‑dakaatiir sawwo 40 yoom le yamsaho al‑janaaza be riihe achaan ma tiʼaffin.Wa fi moot Yaakhuub,al‑Masriyiin gaʼado haznaaniin muddit 70 yoom.
Wa wakit al‑hizin le Yaakhuub faat khalaas,Yuusuf gaal le l‑naas al‑fi gasir al‑malik Firʼoon : Kan radyaaniin beyi,amchu le Firʼoon wa guulu leyah :
‹ Abuuyi gubbaal ma yumuut hallafaani achaan namchi nadfinah fi balad Kanʼaan fi l‑khabur al‑hu jahhazah.Achaan da,khalli yantiini izin le namchi nadfinah hinaak wa nigabbil.› 
Wa Firʼoon gaal leyah : Amchi adfin abuuk misil hu hallafaak beyah. 
Wa Yuusuf macha yadfin abuuh wa macho maʼaayah kulla l‑jamaaʼa hana l‑malik wa kulla l‑masʼuuliin hana gasir al‑malik wa kulla l‑chuyuukh hana Masir.
Wa kulla aayilat Yuusuf wa akhwaanah wa aayilat abuuh al‑aakhariin kula macho maʼaayah.Wa fi turaab Goochan,faddal illa l‑iyaal al‑dugaag wa l‑khanam wa l‑bagar.
Wa macho maʼa Yuusuf arabaat wa siyaad al‑kheel wa naas katiiriin.
Wa wakit wassalo fi madagg Ataad khaadi le bahar al‑Urdun,al‑hizin bigi chadiid wa Yuusuf sawwa sabʼa yoom hana hizin fi chaan abuuh.
Wa l‑Kanʼaaniyiin,sukkaan hana l‑balad di,chaafo al‑hizin al‑bigi fi madagg Ataad wa gaalo : Daahu hizin kabiir bigi fi lubb al‑Masriyiin ! Fi chaan da,sammo al‑bakaan al‑khaadi le bahar al‑Urdun,Abil Misraayim (maʼanaatah hizin fi lubb al‑Masriyiin).
Wa be misil da bas,iyaal Yaakhuub sawwo al‑cheyy al‑abuuhum amaraahum beyah.
Wa waddo janaazit abuuhum fi balad Kanʼaan.Wa dafanooh fi l‑karkuur hana l‑zereʼ al‑fi Makfiila.Wa l‑zereʼ da,Ibraahiim charaah min Afruun al‑Hitti achaan al‑bakaan da yabga bakaan hana khabur hanaayah halaalah.Wa l‑bakaan da sabaah le hillit Mamra.
Wa baʼad dafin hana abuuh,Yuusuf gabbal fi Masir,hu wa akhwaanah wa l‑naas al‑macho maʼaayah fi dafin hana abuuh.
Wa akhwaan Yuusuf gaalo ambeenaathum : Hassaʼ da,abuuna maat.Akuun Yuusuf yilkaffa foogna al‑fasaala al‑aniina sawweenaaha leyah ! 
Wa rassalo naadum le Yuusuf wa gaalo : Abuuk gubbaal ma yumuut da,gaal leena :
‹ Ooruuh le Yuusuf min fadlah khalli yisaamih akhwaanah min al‑jariime wa l‑zanib al‑sawwoohum leyah achaan sawwo leyah fasaala.Wa hassaʼ,min fadlah,khalli yisaamih al‑jariime al‑sawwooha leyah abiid Allah Rabb abuuh.› Wakit simiʼ al‑kalaam al‑mursaal gaalah leyah da,khalaas Yuusuf gamma baka.
Wa akhwaanah jo sajado giddaamah wa gaalo leyah : Aniina abiidak. 
Wa laakin Yuusuf gaal leehum : Ma takhaafo.Ana wa la Allah tasjudu leyi !
Intu dawwartu tisawwu leyi cheyy fasil.Laakin al‑Rabb baddalah be kheer achaan yitimm al‑cheyy al‑intu chiftuuh al‑yoom,le yinajji haya hana naas katiiriin.
Be da,ma takhaafo min cheyy !Ana nakrubku wa nakrub aayilaatku. Khalaas,Yuusuf raggad galibhum be l‑kalaam da.
Be misil da,Yuusuf gaʼad fi Masir maʼa ahal abuuh.Wa aach 110 sana.
Wa hidir iyaal Afraayim wa iyaal iyaalah.Wa Yuusuf rabba iyaal Makiir.Wa Makiir da,hu wileed Manassa.
Wa yoom waahid,Yuusuf gaal le akhwaanah : Ana gariib numuut laakin akiid al‑Rabb yifakkir foogku wa yamrugku min Masir wa yiwaddiiku fi l‑balad al‑hu halaf wa gaal yantiiha le Ibraahiim wa Ishaakh wa Yaakhuub. 
Wa Yuusuf hallafaahum wa gaal leehum : Akiid al‑Rabb yifakkir leeku wa wakit tamurgu min Masir,waddu udaami maʼaaku. 
Wa khalaas,Yuusuf maat fi Masir fi umur hana 110 sana.Wa masaho janaaztah be riihe achaan ma tiʼaffin wa dassooha fi sanduug hana hajar.
Daahu asaame awlaad Yaakhuub al‑maʼruuf be Israaʼiil al‑macho maʼa abuuhum fi Masir.Wa ayyi waahid minhum macha maʼa aayiltah.
Wa humman Raʼuubiin wa Chimʼuun wa Laawi wa Yahuuza
wa Yassaakar wa Zabuluun wa Banyaamiin
wa Daan wa Naftaali wa Gaad wa Achiir.
Wa zurriiyit Yaakhuub,kulluhum adadhum 70.Wa fi l‑wakit daak,wileedah Yuusuf kamaan gaaʼid fi Masir khalaas.
Wa baʼadeen,Yuusuf maat.Wa kulla akhwaanah wa naas zamanhum maato.
Wa Bani Israaʼiil wildo wa zaado wa bigo katiiriin wa chudaad marra waahid wa malo al‑balad.
Wa baʼadeen,malik jadiid rikib fi Masir wa hu ma irif cheyy fi Yuusuf.
Al‑malik da gamma gaal le naasah : Chiifu,Bani Israaʼiil dool hassaʼ bigo katiiriin wa chudaad minnina.
Hassaʼ da,khalli nalgo halal le nadharo adadhum ma yiziid.Kan ma ke da,yoom waahid kan al‑harib gammat,humman yindammo le udwaanna wa yihaarubuuna wa yamurgu min baladna wa yikhalluuna. 
Wa khalaas,al‑Masriyiin gammo khatto kubaaraat al‑mukallafiin be khidmit al‑ubuudiiye achaan yitaʼʼubu Bani Israaʼiil be l‑khidme al‑gaasiye.Be misil da bas,Bani Israaʼiil bano mudun Fituum wa Raʼamsiis achaan yabgo makhaazin le Firʼoon malik Masir.
Wa l‑Masriyiin gaaʼidiin yitaʼʼubuuhum bilheen.Wa laakin be da kula,Bani Israaʼiil bigo katiiriin wa chatto fi l‑ard.Achaan da,al‑Masriyiin khaafo bilheen min Bani Israaʼiil
wa khalaas gammo yiʼabbuduuhum be gu.
Wa marraro leehum al‑haya be l‑khidme al‑gaasiye misil ajjiniin al‑tiine wa salliliin al‑diringeel wa hiraatit al‑ziraaʼa.Wa l‑Masriyiin gaaʼidiin yajburuuhum fi l‑khidme di be gu.
Fiyah awiin wallaadaat itneen hana l‑Ibraaniyiin.Al‑waahide usumha Chifra wa l‑aakhara usumha Fuuʼa.Wa malik Masir naadaahin
wa gaal leehin : Asmaʼan zeen.Kan tiwallidan awiin al‑Ibraaniyiin,fakkiran fi marigiin al‑sakhiir.Kan wileed,aktulanah.Wa kan bineeye kamaan,khallanha tiʼiich. 
Wa laakin al‑awiin al‑wallaadaat deel khaayfaat min Allah.Wa ma tabbagan kalaam al‑malik wa laakin khallan al‑awlaad.
Wa khalaas,al‑malik naadaahin battaan wa gaal : Maala khalleetan al‑awlaad ma kataltanhum ?Maala sawweetan misil da ? 
Wa hinna gaalan leyah : Ya l‑malik,awiin al‑Ibraaniyiin ma misil awiin al‑Masriyiin.Hinna indihin gudra wa yaldan gubbaal al‑wallaada ma taji. 
Wa be misil da bas,Bani Israaʼiil bigo katiiriin wa chudaad.Wa l‑Rabb anta rahma le l‑awiin al‑wallaadaat deel
achaan hinna khaayfaat min Allah wa hu antaahin zurriiye.
Wa khalaas,al‑malik gamma anta amur le chaʼabah wa gaal leehum : Azgulu fi l‑bahar ayyi wileed Ibraani al‑dahaabah wildooh.Illa l‑banaat bas khalluuhin. 
Fi l‑wakit da,fiyah raajil waahid min gabiilat Laawi akhad mara min gabiiltah.
Wa baʼadeen,hi bigat khalbaane wa wildat leyah wileed.Wa chaafat al‑sakhiir da jamiil wa labbadatah muddit talaata chahar.
Baʼadeen chaafat ke,al‑sakhiir da ma billabbad leeha.Khalaas,chaalat guffa hint tibin wa talasatha be zift wa gutraan.Wa dassat al‑sakhiir fi l‑guffa wa machat khattatah fi lubb al‑birdi fi khachum bahar al‑Niil.
Wa akhut al‑sakhiir wagafat baʼiid chiyya achaan tichiif al‑cheyy al‑yabga leyah.
Baʼad chiyya ke,bineeyit al‑malik jaat tilbarrad fi bahar al‑Niil wa khaddaamaatha gaaʼidaat yuruukhan fi khachum al‑bahar.Wa khalaas,hi chaafat al‑guffa fi lubb al‑birdi.Min chaafatha,gammat rassalat khaddaamitha le tamchi tijiibha leeha.
Wa wakit jaabatha,hi fatahat al‑guffa wa ligat foogha sakhiir.Wa l‑wileed da gaaʼid yabki wa hi hannat foogah wa gaalat : Al‑sakhiir da hana l‑Ibraaniyiin. 
Khalaas,akhut al‑sakhiir jaat wa saʼalatha le bineeyit al‑malik wa gaalat : Tidoori namchi nifattich leeki mara raddaaʼa min awiin al‑Ibraaniyiin le tiraddiʼ leeki al‑sakhiir da walla ? 
Wa hi gaalat leeha : Aywa,amchi. Khalaas,hi gammat machat naadat amm al‑sakhiir da wa hi jaat.
Wa bineeyit al‑malik gaalat le l‑mara di : Chiili al‑sakhiir da.Raddiʼiih leyi wa nikaffiiki maahiiyitki. Khalaas,ammah chaalatah wa gaaʼide tiraddiʼah.
Wakit al‑sakhiir kibir,ammah waddatah le bineeyit al‑malik wa hu bigi leeha misil wileedha.Wa hi gaalat : Nisammiih Muusa achaan ana chiltah min lubb al‑almi. 
Wa baʼad Muusa tamma raajil khalaas,yoom waahid gamma macha le ahalah al‑Ibraaniyiin wa chaaf khidmithum hana l‑ubuudiiye.Wa fi l‑bakaan da,Muusa chaaf Masri waahid gaaʼid yudugg Ibraani waahid min ahalah.
Wa wakit Muusa chaaf jaay wa jaay wa ma fi naadum jambah,khalaas gamma katal al‑Masri wa dafanah fi l‑ramla.
Wa ambaakir kula,Muusa marag wa chaaf Ibraaniyiin itneen gaaʼidiin yiddaawaso ambeenaathum.Wa gaal le l‑khaati : Maala tudugg akhuuk misil da ? 
Wa l‑raajil da gaal leyah : Yaatu khattaak foogna haakim wa gaadi le tihill machaakilna ?Walla tidoor taktulni misil katalt al‑Masri da ? Wa wakit simiʼ al‑kalaam da,Muusa khaaf wa gaal fi nafsah : Akiid al‑naas simʼo be l‑cheyy al‑ana sawweetah da. 
Wa l‑malik Firʼoon zaatah simiʼ be l‑cheyy da wa yidoor yaktul Muusa.Wa laakin Muusa jara min al‑malik wa macha fi balad Midyaan.Wakit wisil fi balad Midyaan,gaʼad jamb biir waahide.
Wa fiyah raajil diin waahid usmah Raʼuwiil fi balad Midyaan indah sabʼa banaat.Wa hinna jin le yisillan almi min al‑biir wa yamlan al‑hiitaan le yazgan khanam abuuhin.
Wa laakin ruʼyaan waahidiin jo tarado al‑banaat deel wa Muusa gamma daafaʼ leehin.Wa baʼad da,zaga khanamhin.
Wakit al‑banaat gabbalan fi beet abuuhin Raʼuwiil,hu saʼalaahin : Maala al‑yoom gabbaltan ajala ke ? 
Wa hinna gaalan leyah : Masri waahid daafaʼ leena min al‑ruʼyaan wa salla almi min al‑biir wa zaga leena khanamna. 
Wa hu gaal leehin : Ween al‑raajil da ?Maala jiitan khalleetannah ?Amchan naadannah le yaji yaakul maʼaana. Wa hinna machan naadannah.
Wa Muusa khassad yagood fi beet al‑raajil da.Wa l‑raajil da jawwaz bineeytah Siffuura le Muusa.
Wa baʼadeen,hi jaabat leyah wileed wa hu sammaah Girchuum (maʼanaatah ajnabi) wa gaal : Ana bigiit ajnabi fi balad al‑khurba. 
Wa baʼad mudda tawiile,malik Masir maat.Wa Bani Israaʼiil gaaʼidiin yaguntu min al‑taʼab hana l‑ubuudiiye wa gaaʼidiin yasrakho lahaddi siraakhhum lihig al‑Rabb.
Wa l‑Rabb zaatah simiʼ ganiithum wa fakkar le l‑muʼaahada al‑sawwaaha maʼa juduudhum Ibraahiim wa Ishaakh wa Yaakhuub.
Wa l‑Rabb chaaf Bani Israaʼiil wa irif haalithum.
Wa Muusa gaaʼid yasrah be khanam hana nasiibah Yasruunwa hu bas raajil al‑diin hana balad Midyaan.Wa yoom waahid,Muusa saag al‑khanam khaadi le l‑sahara wa wisil fi jabal Allah al‑usmah Huuriib.
Wa fi l‑bakaan da,malak Allah baan leyah fi naar fi lubb chideere.Wa Muusa chaaf wa daahu,naar gammat foog al‑chideere di laakin hi ma gaaʼide tahrag.
Wa Muusa gaal : Khalli namchi nichiif al‑cheyy al‑ajiib da.Maala al‑chideere di ma hirgat ? 
Wakit Allah chaaf Muusa gaaʼid yihawwig le yichiif al‑cheyy da,khalaas hu naada Muusa min lubb al‑chideere wa gaal leyah : Ya Muusa,ya Muusa ! Wa Muusa gaal : Naʼam. 
Wa hu gaal leyah : Ma taji gariib.Sill niʼleek min rijileenak achaan al‑bakaan al‑inta waagif foogah da ard mukhaddasa.
Ana Rabb abuuk wa Rabb juduudak Ibraahiim wa Ishaakh wa Yaakhuub. Wa khalaas,Muusa sadda wijhah achaan hu khaayif ma yagdar yichiif al‑Rabb.
Wa Allah gaal battaan : Ana chift tamaam al‑taʼab hana chaʼabi al‑gaaʼidiin fi Masir.Wa simiʼt siraakhhum giddaam al‑naas al‑gaaʼidiin yitaʼʼubuuhum.Wa hasseet be azaabhum.
Achaan da,ana jiit le ninajjiihum min iid al‑Masriyiin wa niwaddiihum fi balad aakhara wa hi samhe wa wasiiʼe.Wa l‑balad di malaane be l‑laban wa l‑asal.Wa hassaʼ,al‑naas al‑saakniin foogha humman al‑Kanʼaaniyiin wa l‑Hittiyiin wa l‑Amuuriyiin wa l‑Firizziyiin wa l‑Hiwwiyiin wa l‑Yabuusiyiin.
Wa daahu siraakh Bani Israaʼiil wisilaani.Wa chift al‑Masriyiin gaaʼidiin yazulmuuhum.
Achaan da,ya Muusa !Nirassilak hassaʼ le Firʼoon malik Masir.Amchi wa amrug chaʼabi Bani Israaʼiil min Masir ! 
Wa Muusa gaal le l‑Rabb : Ana ke yaatu lahaddi namchi le l‑malik Firʼoon wa namrug Bani Israaʼiil min Masir ? 
Wa l‑Rabb gaal : Ana nukuun maʼaak wa di hi al‑alaama al‑tiwassif leek kadar ana bas rassaltak.Wa wakit inta tamrug Bani Israaʼiil min Masir,intu kulluku taju taʼabuduuni fi l‑jabal da. 
Wa Muusa radda le l‑Rabb wa gaal : Tamaam,ana namchi le Bani Israaʼiil wa nuguul leehum :‹ Allah Rabb juduudku rassalaani leeku.› Wa laakin humman yasʼalooni min usmak.Wa kan saʼalooni min usmak da,nuguul leehum usmak yaatu ? 
Wa l‑Rabb gaal leyah : Ana bas Hu,maʼanaatah Ana Allah al‑Daayim.Misil da bas turudd le Bani Israaʼiil.Tuguul :‹ Allah al‑Daayim bas rassalaani leeku.› 
Wa l‑Rabb gaal leyah battaan : Guul misil da le Bani Israaʼiil :‹ Allah Rabb juduudku Ibraahiim wa Ishaakh wa Yaakhuub rassalaani leeku.› Da bas usmi al‑daayim al‑yinaaduuni beyah min zurriiye le zurriiye.
 Hassaʼ da,ya Muusa,amchi le kulla chuyuukh Bani Israaʼiil wa guul leehum :‹ Allah Rabb juduudku Ibraahiim wa Ishaakh wa Yaakhuub baan leyi wa gaal hu chaafaaku wa chaaf al‑cheyy al‑gaaʼidiin yisawwuuh leeku fi Masir.
Wa gaal yamrugku min Masir al‑bakaan al‑gaaʼidiin tatʼabo foogah.Wa yiwaddiiku fi balad al‑Kanʼaaniyiin wa l‑Hittiyiin wa l‑Amuuriyiin wa l‑Firizziyiin wa l‑Hiwwiyiin wa l‑Yabuusiyiin fi l‑balad al‑malaane be l‑laban wa l‑asal. ›
 Wa chuyuukh Bani Israaʼiil yasmaʼo kalaamak wa tamchi maʼaahum fi bakaan malik Masir.Wa tuguulu leyah :‹ Allah Rabb al‑Ibraaniyiin baan leena.Wa hassaʼ da,khalliina namchu masaafit talaata yoom fi l‑sahara le nigaddumu dahaaya le Allah Ilaahna. ›
Wa laakin ana naʼarif kadar al‑malik ma yikhalliiku tamchu illa kan ana assartah chadiid.
Wa khalaas,nimidd iidi wa nadrub balad Masir be kulla l‑ajaayib al‑ninazzilhum foogha.Wa baʼad da,al‑malik yikhalliiku tamurgu.
Wa nisawwiiku intu chaʼabi talgo rida al‑Masriyiin wa ma tamchu iideeku yaabsiin.
Fi l‑yoom da,ayyi mara min Bani Israaʼiil tasʼal mara Masriiye al‑saakne maʼaaha aw jaaritha tantiiha khumaam hana fudda wa dahab wa khulgaan al‑tilabbusuuhum le iyaalku.Wa be da,tanhabo al‑Masriyiin marra waahid. 
Wa khalaas,Muusa gaal le Allah : Nisawwi chunu kan Bani Israaʼiil ma yisadduguuni wa la yasmaʼo kalaami wa yuguulu :‹ Allah ma baan leek !› 
Wa Allah gaal leyah : Indak chunu fi iidak ? Wa Muusa gaal : Indi asa. 
Wa Allah gaal leyah : Azgulha fi l‑turaab. Wa Muusa zagalha fi l‑turaab wa l‑asa bigat daabi wa hu jara minnah.
Wa Allah gaal leyah : Midd iidak wa akurbah min danabah. Khalaas,Muusa gamma karabah wa l‑daabi gabbal bigi asa.
Wa Allah gaal : Da bas al‑cheyy al‑tisawwiih le Bani Israaʼiil yisaddugu kadar Allah Rabb juduudhum Ibraahiim wa Ishaakh wa Yaakhuub baan leek. 
Wa battaan Allah gaal leyah : Diss iidak fi sadrak be daakhal le khalagak. Wa Muusa khatta iidah fi sadrah be daakhal le khalagah.Wa wakit marag iidah min khalagah,iidah bigat barsa wa indaha gichir.
Wa battaan gaal leyah : Gabbil iidak fi sadrak. Hu gabbal iidah fi sadrah wa battaan maragha wa gabbalat fi haalha misil awwal.
Wa Allah gaal leyah : Kan Bani Israaʼiil ma simʼo kalaamak wa la saddago be l‑ajab al‑awwal da,yisaddugu be l‑ajab al‑taani.
Wa kan ma saddago be l‑ajaayib al‑itneen dool wa la simʼo kalaamak,chiil almi min bahar al‑Niil wa subbah fi l‑ard.Wa khalaas,al‑almi da yichaglib damm. 
Wa laakin Muusa gaal le Allah : Ya Rabb,ana ma naadum al‑yagdar yihajji adiil wa la min awwal wa la min inta naadeetni ana abdak.Ana khachmi tagiil wa ma nagdar nihajji ajala. 
Wa Allah gaal leyah : Yaatu anta khachum le l‑insaan ?Wa yaatu yisawwi naadum abkam walla tarchaan ?Wa yaatu yanti choof le naadum walla yisawwiih amyaan ?Da ma ana Allah walla ?
Khalaas amchi.Ana nukuun maʼaak wakit tihajji wa niʼooriik al‑kalaam al‑tuguulah. 
Wa Muusa gaal : Nachhadak,ya Rabb.Rassil naadum aakhar ! 
Khalaas fi l‑bakaan da,Allah khidib min kalaam Muusa wa gaal : Akhuuk Haaruun al‑Laawi ma gaaʼid walla ?Ana naʼarif kadar hu yagdar yihajji adiil.Wa hassaʼ,hu jaayi fi l‑derib le yilaagiik.Wa wakit yichiifak,yafrah bilheen.
Wa inta tihajji leyah be l‑cheyy al‑waajib yuguulah.Wa ana zaati nukuun maʼaak inta wa maʼa Haaruun.Wa niʼooriiku be l‑cheyy al‑waajib tisawwuuh.
Wa hu bas yihajji le l‑chaʼab fi badalak wa yabga leek khachum al‑kalaam.Wa kalaamak inta yabga leyah misil kalaam ilaahah.
Wa kan le l‑asa di,chiilha fi iidak wa beeha hi bas tisawwi al‑ajaayib.
Wa khalaas,Muusa gamma macha le Yasruun nasiibah wa gaal leyah : Antiini izin namchi nichiif ahali fi Masir le naʼarif kan humman gaaʼidiin hayyiin. Wa Yasruun gaal le Muusa : Amchi be l‑salaam. 
Wa wakit Muusa gaaʼid fi balad Midyaan,Allah gaal leyah : Gabbil amchi fi Masir achaan kulla l‑naas al‑dawwaro yaktuluuk maato. 
Wa Muusa chaal martah wa awlaadah wa rakkabaahum fi humaarah wa gamma maachi le balad Masir.Wa chaal fi iidah asaat Allah.
Wa battaan Allah gaal le Muusa : Daahu inta maachi le Masir.Wa kan wassalt,wassif le Firʼoon malik Masir kulla l‑ajaayib al‑ana anteetak gudra le tisawwiihum.Wa ana nigawwi raasah wa hu ma yikhalli Bani Israaʼiil yamurgu.
Wa baʼad da,inta tuguul le l‑malik :‹ Daahu Allah gaal :“Bani Israaʼiil humman misil wileedi al‑bikir.
Wa ana amartak tikhalli wileedi yamrug min baladak achaan yaʼabudni.Wa kan inta abeet ma tikhalliih yamrug,khalaas ana naktul wileedak al‑bikir.”› 
Fi l‑derib fi l‑bakaan al‑Muusa raagid foogah,Allah garrab leyah le yaktulah.
Wa tawwaali,martah Siffuura chaalat hajar tariin wa tahharat wileedha.Wa limsat rijileen Muusa be l‑farwa al‑gataʼatah min wileedha wa gaalat : Inta bigiit leyi zooj hana damm. 
Wa be da,Allah ma katal Muusa.Wa fi chaan al‑tahuura di,khalaas Siffuura gaalat : Inta bigiit leyi zooj hana damm. 
Wa awwal,Allah gaal le Haaruun : Amchi khaadi le l‑sahara achaan tilaagi Muusa. Wa Haaruun macha laaga akhuuh Muusa fi jabal Allah wa sallamah wa habbaah.
Wa Muusa khabbar Haaruun be l‑kalaam al‑kallafah beyah Allah le yuguulah wa be kulla l‑ajaayib al‑amarah beehum Allah le yisawwiihum.
Wa wakit Muusa wa Haaruun wislo fi Masir,lammo kulla chuyuukh Bani Israaʼiil.
Wa Haaruun kallamaahum be kulla kalaam Allah al‑gaalah le Muusa wa sawwo al‑ajaayib giddaam al‑chaʼab.
Wa Bani Israaʼiil saddago.Wa wakit irfo kadar Allah chaaf taʼabhum wa dawwar yinajjiihum,khalaas kulluhum dangaro wa sajado.
Wa baʼad da,Muusa wa Haaruun macho le Firʼoon malik Masir wa gaalo leyah : Daahu Allah Ilaah Bani Israaʼiil gaal :‹ Khalli chaʼabi yamurgu le yiʼayyudu be usmi fi l‑sahara.› 
Wa l‑malik gaal : Allah hu yaatu al‑ana nasmaʼ kalaamah wa nikhalli Bani Israaʼiil yamurgu ?Ana ma naʼarif Allah.Wa ma nikhalliihum yamurgu. 
Wa Muusa wa Haaruun gaalo leyah : Rabb al‑Ibraaniyiin baan leena.Min iznak,khalliina namchu masaafit talaata yoom fi l‑sahara le nigaddumu dahaaya le Allah Ilaahna.Kan ma sawweenaah,hu yiʼaakhibna be waba aw be harib. 
Wa malik Masir gaal leehum : Ya Muusa wa Haaruun,maala tadharo al‑chaʼab min khidmithum ?Yalla !Amchu le khidmitku hint al‑taʼab. 
Wa gaal battaan : Hassaʼ,Bani Israaʼiil bigo katiiriin fi l‑balad wa kikkeef intu tidooru tadharoohum min khidmithum ? 
Wa fi nafs al‑yoom,Firʼoon malik Masir amaraahum le l‑muraakhibiin al‑Masriyiin wa le l‑mukallafiin min Bani Israaʼiil be l‑khidme di.Wa gaal leehum :
 Battaan ma tantu le l‑chaʼab da gechch le yisallulu beyah diringeel misil awwal.Khalluuhum humman bas yamchu yifattuchu gechch.
Wa guulu leehum yisallulu nafs al‑adad hana l‑diringeel misil awwal,ma yangusuuh.Humman aatiliin wa achaan da bas,gaaʼidiin yachku wa yuguulu :‹ Khalli namchu nigaddumu dahaaya le Rabbina. ›
Khalli niziidu leehum khidme tagiile achaan ma yukhuttu baalhum fi l‑kalaam al‑kidib da. 
Wa khalaas,al‑muraakhibiin wa l‑mukallafiin be l‑khidme di macho gaalo le Bani Israaʼiil : Al‑malik gaal ke :‹ Battaan ma nantuuku gechch.
Intu zaatku bas amchu fattuchu gechch fi ayyi bakaan al‑talgooh.Wa laakin al‑adad al‑gataʼnaah leeku da ma yangus.› 
Khalaas,al‑chaʼab chatto fi kulla balad Masir le yukhummu al‑tibin fi badal al‑gechch.
Wa l‑muraakhibiin gaaʼidiin yaʼasuruuhum wa yuguulu : Sawwu daayman al‑adad al‑gataʼnaah leeku misil awwal wakit aniina gaaʼidiin nijiibu leeku gechch. 
Khalaas,muraakhibiin Firʼoon farachoohum le l‑mukallafiin min Bani Israaʼiil al‑humman bas kallafoohum.Wa gaalo leehum : Maala fi l‑ayyaam dool ma sallaltu nafs al‑adad hana l‑diringeel al‑awwal amarnaaku beyah ? 
Wa be da,al‑mukallafiin min Bani Israaʼiil macho chako le l‑malik wa gaalo : Ya sayyidna,maala titaʼʼib abiidak misil da ?
Ma yantuuna gechch wa laakin yuguulu leena nisallulu diringeel.Wa daahu gaaʼidiin yafurchuuna aniina abiidak.Wa laakin naasak bas khaatiyiin. 
Wa l‑malik gaal : Intu naas aatiliin !Aywa,intu aatiliin !Achaan da bas tuguulu :‹ Khalliina namchu nigaddumu dahaaya le Allah. ›
Hassaʼ da,yalla !Amchu akhdumu !Ma nantuuku gechch wa tisallulu nafs al‑adad hana l‑diringeel. 
Wa l‑mukallafiin min Bani Israaʼiil chaafo al‑haala bigat leehum gaasiye achaan gaalo leehum yisallulu nafs al‑adad hana l‑diringeel al‑awwal gataʼooh leehum.
Wa wakit humman maargiin min bakaan al‑malik,ligo Muusa wa Haaruun gaaʼidiin yarjoohum.
Wa l‑mukallafiin min Bani Israaʼiil gaalo leehum : Khalli Allah yichiif al‑cheyy al‑intu sawweetuuh da wa yiʼaakhibku !Fi chaanku intu bas al‑malik maʼa khaddaamiinah kirhoona misil al‑kafan.Wa da,misil intu anteetuuhum seef le yikattuluuna. 
Wa baʼad da,Muusa wajjah le Allah wa gaal leyah : Ya Rabb,maala sawweet al‑fasaala le l‑chaʼab da ?Wa maala rassaltini ?
Min yoom ana macheet le l‑malik wa hajjeet leyah be usmak,al‑malik gaaʼid yitaʼʼib chaʼabak wa inta abadan ma najjeethum ! 
Wa Allah gaal le Muusa : Hassaʼ da,inta tichiif al‑cheyy al‑nisawwiih le l‑malik !Be iidi al‑chadiide,najburah wa yikhalli Bani Israaʼiil yamurgu.Wa be gudurti al‑chadiide,najburah wa yatrudhum min daarah. 
Wa baʼad da,al‑Rabb gaal battaan le Muusa : Ana bas Allah.
Ana bayyant nafsi le Ibraahiim wa Ishaakh wa Yaakhuub wa gult leehum usmi Allah al‑Gaadir.Laakin ma ooreethum kadar ana usmi Allah al‑Hayy.
Wa ana sawweet maʼaahum muʼaahadati wa gult nantiihum balad Kanʼaan al‑humman gaaʼidiin foogha ajaanib.
Wa hassaʼ,ana simiʼt ganiit Bani Israaʼiil al‑gaaʼidiin yiʼabbuduuhum al‑Masriyiin wa ana fakkart fi muʼaahadati al‑sawweetha maʼaahum.
Fi chaan da,guul le Bani Israaʼiil :‹ Ana Allah.Namrugku min al‑ubuudiiye wa ninajjiiku min al‑khidme al‑gaasiye hana l‑Masriyiin.Wa nafdaaku be duraaʼ gawi wa be ikhaab ajiib.
Wa tabgo chaʼabi wa ana nabga Ilaahku.Wa fi l‑wakit da,taʼarfu kadar ana bas Allah Ilaahku al‑maragtuku min al‑ubuudiiye hana l‑Masriyiin
wa waddeetku fi l‑balad al‑halaft nantiiha le Ibraahiim wa Ishaakh wa Yaakhuub wa nantiiha leeku intu warasa.Ana bas Allah.› 
Wa Muusa kallam al‑kalaam da le Bani Israaʼiil.Laakin humman ma simʼo kalaamah achaan ayyaso min chiddit al‑khidme al‑gaasiye.
Wa battaan Allah hajja le Muusa wa gaal :
 Amchi le Firʼoon malik Masir wa guul leyah :‹ Khalli Bani Israaʼiil yamurgu min baladak !› 
Wa Muusa gaal le Allah : Bani Israaʼiil abo ma yasmaʼo kalaami.Kikkeef al‑malik yagdar yasmaʼ kalaami,ana al‑khachmi tagiil ? 
Wa khalaas,Allah hajja le Muusa wa Haaruun wa gaal leehum yamchu le Bani Israaʼiil wa Firʼoon malik Masir wa yaamuruuhum achaan Bani Israaʼiil yamurgu min Masir.
Daahu asaame hana kubaaraat gabaayil Bani Israaʼiil.Raʼuubiin hu bikir Yaakhuub.Wa awlaad Raʼuubiin humman Hanuuk wa Fallu wa Hasruun wa Karmi.Wa humman dool bigo khuchuum buyuut Raʼuubiin.
Wa awlaad Chimʼuun humman Yamuwiil wa Yaamiin wa Uhad wa Yaakiin wa Suuhar wa Chaawuul,hu al‑ammah min balad Kanʼaan.Wa humman dool bigo khuchuum buyuut Chimʼuun.
Wa daahu zurriiyit Laawi.Laawi indah talaata awlaad.Wa humman Girchuun wa Gahaat wa Maraari.Wa Laawi aach 137 sana.
Wa awlaad Girchuun humman Libni wa Chimʼi maʼa aayilaathum.
Wa awlaad Gahaat humman Amraam wa Yishaar wa Habruun wa Uzziyiil.Wa Gahaat aach 133 sana.
Wa awlaad Maraari humman Mahli wa Muuchi.Wa humman dool kulluhum bigo khuchuum buyuut Laawi hasab zurriiyithum.
Wa Amraam akhad Yuukaabad immitah wa jaabat leyah awlaad itneen wa humman Haaruun wa Muusa.Wa Amraam aach 137 sana.
Wa awlaad Yishaar humman Khuurah wa Nafag wa Zikri.
Wa awlaad Uzziyiil humman Michayiil wa Alisaafan wa Sitri.
Wa Haaruun akhad Alichabaʼ hi akhut Nahchuun wa bineeyit Aminadaab.Wa hi jaabat leyah Nadaab wa Abiihu wa Aliʼaazar wa Itamaar.
Wa awlaad Khuurah humman Assiir wa Alikhaana wa Abiyaasaf.Wa humman dool bigo khuchuum buyuut al‑Khuurahiyiin.
Wa Aliʼaazar wileed Haaruun akhad waahide min banaat Fuutiyiil wa hi wildat leyah Fiinhaas.Wa dool kubaaraat al‑aayilaat hana khuchuum buyuut Laawi.
Wa Haaruun wa Muusa humman bas al‑naaseen al‑Allah gaal leehum : Amurgu Bani Israaʼiil min Masir hasab majmuuʼaathum. 
Wa Muusa wa Haaruun humman bas al‑macho wa hajjo le Firʼoon malik Masir le yikhalli Bani Israaʼiil yamurgu min Masir.
Wakit Allah hajja le Muusa fi Masir,
hu gaal leyah : Ana bas Allah.Amchi guul le Firʼoon malik Masir kulla l‑kalaam al‑nuguulah leek. 
Wa Muusa gaal leyah : Ana khachmi tagiil.Kikkeef al‑malik yagdar yasmaʼ kalaami ? 
Khalaas,Allah gaal le Muusa : Asmaʼ adiil.Ana nisawwi kalaamak misil kalaam ilaah giddaam al‑malik wa Haaruun akhuuk yabga leek misil rasuulak.
Inta tihajji le Haaruun be kulla cheyy al‑ana amartak beyah.Wa Haaruun kamaan yihajji le l‑malik le yikhalli Bani Israaʼiil yamurgu min baladah.
Wa ana nigawwi raas al‑malik wa nikattir alaamaati wa ajaaybi fi balad Masir.
Wa laakin al‑malik yaaba ma yasmaʼku.Wa be iidi ana,ninazzil khadabi fi Masir.Wa be ikhaabi al‑ajiib,namrug chaʼabi Bani Israaʼiil min Masir hasab majmuuʼaathum.
Wa wakit ana nimidd iidi wa nadrub Masir wa namrug Bani Israaʼiil minha,khalaas al‑Masriyiin yaʼarfu kadar ana bas Allah. 
Wa khalaas,Muusa wa Haaruun sawwo kulla cheyy misil Allah amaraahum beyah.
Muusa umrah 80 sana wa Haaruun umrah 83 sana wakit macho hajjo le malik Masir.
Wa Allah gaal le Muusa wa Haaruun :
 Akuun al‑malik yuguul leeku :‹ Sawwu giddaami cheyy waahid ajiib.› Khalaas,inta tuguul le Haaruun :‹ Chiil asaatak wa azgulha giddaam al‑malik.› Wa l‑asa tabga daabi. 
Wa khalaas Muusa wa Haaruun macho le l‑malik wa sawwo misil Allah amaraahum beyah.Haaruun zagal asaatah giddaam al‑malik maʼa khaddaamiinah wa l‑asa bigat daabi.
Wa l‑malik naada al‑ulama wa l‑sahhaariin hana Masir.Humman kula be sihirhum sawwo nafs al‑cheyy
wa ayyi waahid minhum zagal asaatah wa isayhum bigo dabiib.Wa laakin asaat Haaruun zaratat isayhum.
Wa be da kula,al‑malik raasah bigi gawi wa aba ma simiʼ kalaam Muusa wa Haaruun misil Allah gaalah.
Wa Allah gaal le Muusa : Al‑malik hu raasah gawi ma yidoor yikhalli Bani Israaʼiil yamurgu.
Gumm amchi leyah be fajur wa talgaah maarig maachi ale bahar al‑Niil.Wa inta amchi gaabilah fi khachum al‑bahar.Wa chiil fi iidak al‑asa al‑awwal bigat daabi.
Wa guul le l‑malik :‹ Allah Rabb al‑Ibraaniyiin rassalaani wa hu yuguul leek :“Khalli chaʼabi yamurgu min baladak le yaʼabuduuni fi l‑sahara.Laakin daahu ya hassaʼ kula,inta abeet.”
Khalaas,daahu Allah gaal :“Be misil da,inta taʼarif kadar ana bas Allah.”Wa da,wakit ana Muusa nadrub almi bahar al‑Niil be l‑asa al‑fi iidi wa l‑almi yabga damm.
Wa huut al‑bahar yumuutu wa l‑bahar yabga afin wa l‑Masriyiin ma yagdaro yacharbo al‑almi da.› 
Wa battaan Allah gaal le Muusa : Guul le Haaruun yichiil asaatah wa yimiddaha ale kulla l‑almi hana Masir,almi al‑fi l‑buhuur wa l‑rujuul wa l‑ruhuud wa fi kulla bakaan al‑indah almi.Wa kulla l‑almi da yabga damm.Wa l‑damm yukuun fi kulla balad Masir lahaddi l‑almi al‑gaaʼid fi mawaaʼiin hana hatab wa hajar. 
Wa khalaas,Muusa wa Haaruun sawwo kulla cheyy misil Allah amaraahum beyah.Wa Haaruun rafaʼ al‑asa wa darab almi bahar al‑Niil giddaam al‑malik wa khaddaamiinah.Wa kulla almi al‑bahar bigi damm.
Wa huut al‑bahar maato wa l‑bahar bigi afin.Wa l‑Masriyiin ma gidro chirbo al‑almi da.Wa almi fi kulla balad Masir bigi damm.
Wa laakin al‑sahhaariin hana Masir sawwo nafs al‑cheyy be sihirhum.Wa raas al‑malik bigi gawi wa aba ma simiʼ kalaam Muusa wa Haaruun misil Allah gaalah.
Wa l‑malik gabbal macha beetah wa ma hamma be l‑cheyy da.
Wa kulla l‑Masriyiin nakato nugaar jamb al‑bahar le yalgo almi yacharbooh achaan almi al‑bahar ma bincharib.
Wa tamma sabʼa yoom min Allah darab al‑bahar be l‑waba da.
Khalaas,Allah gaal le Muusa : Amchi le l‑malik wa guul leyah :‹ Daahu Allah gaal :“Khalli chaʼabi yamurgu min baladak wa yamchu yaʼabuduuni.
Wa kan inta abeet ma tikhalliihum yamurgu,namla kulla baladak be difdeʼ.
Wa l‑bahar yinmali be difdeʼ wa l‑difdeʼ yamurgu min al‑bahar wa yadkhulu fi gasrak wa fi khurfitak al‑tunuum foogah wa fi sariirak wa fi buyuut khaddaamiinak wa chaʼabak wa fi furnak wa fi l‑maaʼuun al‑yiʼajjunu foogah.
Wa l‑difdeʼ yarkabo foogak wa fi kulla khaddaamiinak wa fi chaʼabak.”› 
Wa baʼad da,Allah gaal le Muusa : Guul le Haaruun yimidd iidah al‑indaha al‑asa ale l‑buhuur wa l‑rujuul wa l‑ruhuud wa marrig al‑difdeʼ fi kulla balad Masir. 
Khalaas,Haaruun madda iidah fi kulla bakaan al‑indah almi fi Masir wa tawwaali al‑difdeʼ marago wa malo balad Masir.
Wa l‑sahhaariin al‑Masriyiin humman kula sawwo sihirhum wa marrago difdeʼ fi l‑balad.
Wa baʼad da,al‑malik naada Muusa wa Haaruun wa gaal leehum : Asʼalo Allah yikhallisna ana wa chaʼabi min al‑difdeʼ.Wa nikhalli Bani Israaʼiil yamurgu le yigaddumu dahaaya le Allah. 
Wa Muusa gaal leyah : Ooriini al‑wakit al‑inta tidoorah bas wa nasʼal Allah fi chaanak inta wa fi chaan khaddaamiinak wa chaʼabak le yidammir al‑difdeʼ al‑gaaʼidiin fi baladak wa fi buyuutak.Wa illa yifaddulu al‑gaaʼidiin fi l‑bahar bas. 
Wa l‑malik gaal leyah : Khalli yukuun ambaakir bas. Wa Muusa gaal : Tamaam,yukuun misil inta tidoorah wa be da,taʼarif kadar ma fi cheyy al‑yigaadir Allah Ilaahna.
Al‑difdeʼ yikissu minnak wa min khaddaamiinak wa min chaʼabak wa yamurgu min buyuutak.Illa yifaddulu al‑gaaʼidiin fi l‑bahar bas. 
Wa Muusa wa Haaruun marago min bakaan al‑malik wa Muusa saʼal Allah le yikhallis al‑malik min al‑difdeʼ al‑nazzalaahum foogah.
Wa Allah khibil suʼaal Muusa wa kulla l‑difdeʼ maato fi l‑buyuut wa fi l‑fadaayaat wa fi l‑ziraaʼa.
Khalaas,laayamoohum katiiriin marra waahid wa l‑balad bigat afne.
Wa laakin wakit al‑malik chaaf kadar hu anhalla khalaas,battaan gamma sawwa raas gawi wa aba ma simiʼ kalaam Muusa wa Haaruun misil Allah gaalah.
Wa baʼad da,Allah gaal le Muusa : Guul le Haaruun yimidd al‑asa wa yadrub al‑turaab wa l‑ajaaj yugumm wa yabga ambaaʼuuda fi kulla balad Masir. 
Wa sawwo misil da.Haaruun madda iidah al‑indaha al‑asa wa darab al‑turaab.Wa l‑ajaaj gamma wa bigi ambaaʼuuda wa gammat taakul fi l‑naas wa fi l‑bahaayim.Wa kulla l‑ajaaj hana l‑turaab bigi ambaaʼuuda fi kulla balad Masir.
Wa l‑sahhaariin sawwo sihirhum le yigawwumu ambaaʼuuda wa ma gidro.Wa laakin ambaaʼuuda gaaʼide taakul fi l‑naas wa fi l‑bahaayim.
Wa l‑sahhaariin gaalo le l‑malik : Da cheyy min gudrat al‑Rabb. Wa laakin al‑malik sawwa raas gawi wa aba ma simiʼ kalaam Muusa wa Haaruun misil Allah gaalah.
Wa baʼad da,Allah gaal le Muusa : Ambaakir gumm be fajur badri wa amchi gaabil al‑malik fi wakit hu maachi fi khachum al‑bahar.Wa guul leyah :‹ Daahu Allah gaal :“Khalli chaʼabi yamurgu min baladak le yaʼabuduuni.
Wa kan ma tikhalliihum yamurgu,nirassil leek dubbaan amboojani le khaddaamiinak wa le chaʼabak wa fi buyuutak.Wa kulla buyuut al‑Masriyiin wa l‑ard al‑humman gaaʼidiin foogha yinmalu be dubbaan.
Wa laakin fi l‑yoom da,ana nifannid been daarak inta wa turaab Goochan al‑bakaan al‑chaʼabi saakniin foogah.Wa hinaak al‑dubbaan ma yaju.Wa be da,inta taʼarif kadar ana Allah gaaʼid fi lubb balad Masir.
Wa ana nafda chaʼabi wa ninajjiihum min al‑waba al‑yalhag chaʼabak inta.Wa l‑cheyy al‑ajiib da yabga ambaakir.”› 
Wa Allah sawwa al‑cheyy da misil hu gaalah.Wa dubbaan amboojani malo gasir al‑malik wa buyuut khaddaamiinah wa kulla balad Masir addammarat.
Wa be da,al‑malik naada Muusa wa Haaruun wa gaal leehum : Amchu gaddumu dahaaya le ilaahku laakin gaddumuuhum hini fi Masir. 
Wa Muusa gaal : La,aniina ma nagdaro nisawwu misil da.Achaan al‑dahaaya al‑aniina nigaddumuuhum le Allah Ilaahna dool haraam le l‑Masriyiin.Wa kan nigaddumu al‑haraam fi giddaamhum,humman ma yugummu yarjumuuna walla ?
Waajib namchu masaafit talaata yoom fi l‑sahara hatta nigaddumu le Allah Ilaahna dahaaya misil hu amaraana beyah. 
Wa khalaas,al‑malik gaal : Tamaam !Ana nikhalliiku tamurgu le tigaddumu dahaaya le Allah ilaahku fi l‑sahara.Laakin ma tamchu baʼiid wa battaan asʼalo Allah fi chaani. 
Wa Muusa radda wa gaal : Ana namrug min beetak wa nasʼal Allah kadar ambaakir al‑dubbaan yikissu minnak wa min khaddaamiinak wa min chaʼabak.Wa laakin,ya l‑malik,ma tukhuchchina battaan wa la tadhar Bani Israaʼiil ma yamurgu le yamchu yigaddumu dahaaya le Allah. 
Wa Muusa marag min bakaan al‑malik wa saʼal Allah.
Wa Allah khibil suʼaalah wa rafaʼ al‑waba hana l‑dubbaan min al‑malik wa min khaddaamiinah wa min chaʼabah.Wa dubbaanaay waahide kulla ma faddalat.
Wa laakin al‑malik battaan sawwa raas gawi wa aba ma khalla Bani Israaʼiil yamurgu min baladah.
Wa baʼad da,Allah gaal le Muusa : Amchi le l‑malik wa guul leyah :‹ Daahu Allah Rabb al‑Ibraaniyiin gaal :“Khalli chaʼabi yamurgu wa yamchu le yaʼabuduuni.
Wa kan inta abeet ma tikhalliihum yamurgu,
ana Allah ninazzil waba chadiid fi bahaaymak al‑gaaʼidiin fi l‑khala wa humman al‑kheel wa l‑hamiir wa l‑jumaal wa l‑bagar wa l‑khanam.
Wa fi l‑yoom da,ana Allah nifannid ambeen bahaayim Bani Israaʼiil wa bahaayim al‑Masriyiin.Wa bahiime waahide kula min bahaayim Bani Israaʼiil ma tumuut.”› 
Wa Allah gataʼ al‑wakit wa gaal : Ambaakir,ana nisawwi al‑cheyy da fi balad Masir. 
Wa ambaakir,Allah naffaz al‑cheyy da.Wa kulla bahaayim al‑Masriyiin maato wa laakin min bahaayim Bani Israaʼiil,bahiime waahide kula ma maatat.
Wa l‑malik rassal naas achaan yiʼakkudu min al‑cheyy al‑bigi da.Wa be misil da,hu irif kadar min bahaayim Bani Israaʼiil,bahiime waahide kula ma maatat.Laakin al‑malik sawwa raas gawi wa aba ma khalla Bani Israaʼiil yamurgu min baladah.
Wa baʼad da,Allah gaal le Muusa wa Haaruun : Chiilu rumaad min al‑furun fi iideeku wa khalli Muusa yichattitah fi l‑hawa giddaam al‑malik.
Wa l‑rumaad da yabga ajaaj wa yikhatti kulla balad Masir.Wa yisabbib hubuun al‑yabgo awaawiir amtchulmo fi l‑naas wa l‑bahaayim fi kulla balad Masir. 
Wa khalaas,humman chaalo rumaad min al‑furun wa macho giddaam al‑malik.Wa Muusa chattatah fi l‑hawa.Wa l‑rumaad sabbab hubuun al‑bigo awaawiir amtchulmo fi l‑naas wa l‑bahaayim.
Wa sahhaariin balad Masir ma gidro gaabalo Muusa achaan humman zaathum malaaniin be l‑hubuun misil kulla l‑Masriyiin.
Wa Allah gawwa raas al‑malik wa l‑malik aba ma simiʼ kalaam Muusa wa Haaruun misil Allah gaalah le Muusa.
Wa battaan Allah gaal le Muusa : Gumm be fajur badri wa amchi gaabil al‑malik wa guul leyah :‹ Daahu Allah Rabb al‑Ibraaniyiin gaal :“Khalli chaʼabi yamurgu wa yamchu le yaʼabuduuni.
Wa fi l‑marra di,kan inta abeet ana ninazzil kulla nafar hana waba foogak inta wa fi khaddaamiinak wa fi chaʼabak.Wa be da,inta taʼarif kadar ma fi ilaah misli ana fi kulla l‑ard.
Wa awwal ana nagdar nimidd iidi wa nadurbak be l‑waba,inta wa chaʼabak wa nuguchchuku min al‑ard.
Wa laakin ana khalleetak achaan niwassifak gudurti wa yihajju be usmi fi kulla l‑ard.
Wa daayman,inta gaaʼid tadhar chaʼabi wa ma tikhalliihum yamurgu min baladak.
Fi chaan da ambaakir fi nafs al‑wakit,ana ninazzil barad chadiid.Wa barad misil da,yoom waahid ma nazal fi Masir min yoom assasooha lahaddi l‑yoom.
Wa hassaʼ da,gabbil bahaaymak wa kulla maalak al‑gaaʼidiin fi l‑khala.Kan naas walla bahaayim kula gaʼado fi l‑khala wa ma dakhalo fi l‑buyuut,al‑barad yanzil fooghum wa yaktulhum.”› 
Wa waahidiin min khaddaamiin al‑malik khaafo min kalaam Allah.Wa gabbalo abiidhum wa bahaayimhum wa dassoohum fi buyuuthum.
Wa waahidiin kamaan ma hammo be kalaam Allah da wa khallo abiidhum wa bahaayimhum fi l‑khala.
Wa Allah gaal le Muusa : Arfaʼ iidak ale l‑sama.Khalli al‑barad yanzil fi kulla balad Masir fi l‑naas wa fi l‑bahaayim wa fi kulla nabaataat al‑ziraaʼa al‑fi l‑balad. 
Wa khalaas,Muusa rafaʼ asaatah ale l‑sama wa Allah rassal dagdaag wa barad wa raʼad nazal fi l‑ard.Wa Allah nazzal al‑barad da fi kulla balad Masir.
Wa barad wa raʼad chadiid marra waahid misil da,yoom waahid ma nazalo fi Masir min yoom assasooha lahaddi l‑yoom.
Wa fi kulla balad Masir,al‑barad darab kulla cheyy al‑gaaʼid barra fi l‑khala min al‑naas wa l‑bahaayim.Wa battaan dammar kulla nabaataat al‑ziraaʼa wa kassar kulla chadar al‑khaaba.
Wa illa turaab Goochan bakaan Bani Israaʼiil gaaʼidiin foogah bas,al‑barad ma nazal foogah.
Wa baʼad da,al‑malik naada Muusa wa Haaruun wa gaal leehum : Hassaʼ da,ana bas muznib.Ana wa chaʼabi kullina ke aasiyiin wa Allah hu bas indah al‑hagg.
Asʼalo leyi Allah achaan al‑dagdaag wa l‑barad yagiifu.Wa ana nikhalliiku tamurgu wa battaan ma nadharku. 
Wa khalaas,Muusa gaal leyah : Kan ana maragt min al‑hille,narfaʼ iideeni le Allah nasʼalah wa l‑dagdaag wa l‑barad yagiifu.Wa be da,inta taʼarif kadar al‑ard hint Allah.
Wa laakin ana naʼarif kadar inta wa khaddaamiinak lissaaʼku ma khaayfiin min Allah Ilaahna. 
Wa fi l‑wakit da,al‑kattaan wa l‑gameh al‑abyad addammaro achaan al‑kattaan nawwar wa l‑gameh al‑abyad sawwa iyaal.
Wa laakin al‑gameh al‑ahmar wa gameh al‑kadaade ma addammaro achaan al‑wakit al‑baldo foogah lissaaʼ ma ja.
Wa wakit Muusa marag min bakaan al‑malik,marag barra min al‑hille wa rafaʼ iideenah le Allah.Wa khalaas,al‑dagdaag wa l‑barad wa l‑matara wagafo.
Wakit al‑malik chaaf al‑matara wa l‑barad wa l‑dagdaag wagafo,hu maʼa khaddaamiinah sawwo battaan nafs al‑zanib misil awwal wa gawwo ruuseehum ziyaada.
Wa l‑malik sawwa raas gawi wa aba ma khalla Bani Israaʼiil yamurgu min baladah,misil Allah gaalah be waasitat Muusa.
Wa baʼad da,Allah gaal le Muusa : Amchi le l‑malik achaan ana bas gawweet ruuseehum hu wa khaddaamiinah le nisawwi ajaaybi fi usuthum.
Wa be da,inta tagdar tihajji le iyaalak wa le iyaal iyaalak be l‑taʼab al‑ana jibtah fi l‑Masriyiin wa ajaaybi al‑sawweethum fi baladhum.Wa be misil da,taʼarfu kadar ana bas Allah. 
Wa khalaas,Muusa wa Haaruun macho le l‑malik wa gaalo leyah : Daahu Allah Rabb al‑Ibraaniyiin gaal :‹ Lahaddi mata inta taaba ma tidangir giddaami ?Khalli chaʼabi yamurgu wa yamchu le yaʼabuduuni !
Wa kan abeet ma tikhalli chaʼabi yamurgu,khalaas ambaakir ana nirassil jaraad fi baladak.
Wa l‑jaraad yikhatti kulla l‑ard lahaddi al‑ard ma tinchaaf battaan.Wa yaakul kulla l‑khadaar al‑ma dammarah al‑barad.Wa ma yikhalli leeku ayyi warchaal fi chadar al‑kadaade.
Wa l‑jaraad yamla gusuurak wa buyuut khaddaamiinak wa buyuut kulla l‑Masriyiin.Wa cheyy misil da ma kaan min zaman juduudak lahaddi l‑yoom.›  Wa Muusa marag min bakaan al‑malik.
Wa khaddaamiin al‑malik gaalo leyah : Lahaddi mata charak al‑naadum da yakrubna ?Khalli al‑rujaal yamurgu wa yamchu le yaʼabudu Allah ilaahhum !Inta ma gaaʼid tichiif kadar balad Masir addammarat ? 
Wa khalaas,humman gabbaloohum le Muusa wa Haaruun wa jaaboohum giddaam al‑malik.Wa hu gaal leehum : Amchu aʼabudu Allah ilaahku.Wa laakin yaatumman al‑yamchu ? 
Wa Muusa radda leyah wa gaal : Aniina namchu be subyaanna wa chiyyaabna wa awlaadna wa banaatna wa bagarna wa khanamna achaan niʼayyudu iid le Allah. 
Wa l‑malik achchammat leehum wa gaal : Yo zeen,Allah yukuun maʼaaku !Abadan ana ma nikhalliiku yamurgu maʼa awiinku wa iyaalku achaan al‑charr gaaʼid yinchaaf fi uyuunku.
Wa l‑cheyy al‑dawwartuuh da ma mumkin.Al‑rujaal wiheedhum bas yamchu le yaʼabudu Allah.Da bas al‑cheyy al‑intu talabtuuh minni. Wa khalaas,taradoohum min giddaam al‑malik.
Wa baʼad da,Allah gaal le Muusa : Arfaʼ iidak foog balad Masir achaan al‑jaraad yikhatti kulla l‑balad wa yaakul kulla l‑gechch al‑fi l‑ard wa kulla cheyy al‑khallaah al‑barad. 
Wa khalaas,Muusa madda asaatah foog al‑balad wa Allah jaab riih min al‑sabaah wa l‑riih saagat tuul al‑nahaar wa tuul al‑leel.Wa ambaakir be fajur,al‑riih jaabat al‑jaraad.
Wa l‑jaraad mala kulla balad Masir wa ansabba fi ayyi bakaan be katara.Wa cheyy misil da abadan ma kaan fi turaab Masir wa battaan ma yukuun.
Wa l‑jaraad khatta kulla l‑ard wa l‑ard bigat dalma min al‑jaraad.Wa akal kulla l‑gechch al‑fi l‑ard wa kulla iyaal al‑chadar wa kulla cheyy al‑khallaah al‑barad.Wa ma faddal cheyy min al‑khadaar wa la min al‑chadar wa la min gechch al‑kadaade fi kulla balad Masir.
Wa tawwaali ke,al‑malik naada Muusa wa Haaruun wa gaal : Ana aznab fiiku wa fi Allah ilaahku.
Hassaʼ da,saamuhuuni.Ana muznib.Wa battaan asʼalo leyi Allah ilaahku le yarfaʼ minnina al‑waba da. 
Wa Muusa marag min bakaan al‑malik wa saʼal Allah.
Wa khalaas,Allah nazzal riih chadiide min al‑kharib wa l‑riih di chaalat al‑jaraad wa daffagatah fi l‑bahar al‑Ahmar.Wa jaraadaay waahide kula ma faddalat fi ard Masir.
Wa laakin Allah gawwa raas al‑malik wa l‑malik ma khalla Bani Israaʼiil yamurgu min baladah.
Wa baʼad da,Allah gaal le Muusa : Arfaʼ iidak ale l‑sama wa dalaam azrag kurum yikhatti balad Masir.Kan naadum yichiifah,yuguul al‑dalaam da misil yilammisah. 
Wa Muusa rafaʼ iidah ale l‑sama wa khalaas,dalaam azrag kurum khatta balad Masir muddit talaata yoom.
Wa fi l‑talaata yoom dool,al‑Masriyiin ma gidro yichchaawafo ambeenaathum wa naadum waahid kula ma gidir yamrug min beetah.Wa laakin fiyah deyy fi l‑bakaan al‑saakniin foogah Bani Israaʼiil.
Wa l‑malik naada Muusa wa gaal leyah : Hassaʼ da,amchu !Intu wa awiinku wa iyaalku amchu aʼabudu Allah.Wa khanamku wa bagarku kamaan yifaddulu hini. 
Wa laakin Muusa gaal : Kan ke da,inta bas tantiina al‑bahaayim al‑nigaddumuuhum dahaaya muharragiin wa dahaaya aakhariin le Allah Ilaahna walla ?Da ma yabga.
Kulla bahaayimna yamchu maʼaana wa bahiime waahide kula ma tifaddil achaan minhum bas nigaddumu dahaaya le naʼabudu Allah Ilaahna.Wa aniina zaatna ke ma naʼarfu al‑bahaayim al‑weenu al‑nigaddumuuhum le Allah illa kan wisilna hinaak. 
Wa laakin Allah gawwa raas al‑malik wa l‑malik aba ma khallaahum yamurgu min baladah.
Wa hu gaal le Muusa : Yalla !Amrug min beeti !Wa abadan ma taji tagiif giddaami.Battaan kan jiit wagaft giddaami,tumuut ! 
Wa Muusa gaal : Sameh,misil inta gultah.Battaan ana ma naji nagiif giddaamak. 
Wa Allah gaal le Muusa : Ana ninazzil al‑waba al‑akhiir fi l‑malik wa fi l‑Masriyiin.Wa baʼad da,hu yikhalliiku tamurgu min hini.Ma bas hu yikhalliiku tamurgu laakin yatrudku marra waahid min baladah !
Wa hassaʼ,guul le Bani Israaʼiil waajib ayyi raajil yatlub min jaarah wa ayyi mara tatlub min jaaritha achya hana fudda wa dahab. 
Wa Allah sawwa Bani Israaʼiil ligo rida al‑Masriyiin.Wa Muusa kula naadum muhimm fi Masir wa fi uyuun khaddaamiin al‑malik.Wa kulla l‑naas gaaʼidiin yikarrumuuh.
Wa Muusa gaal le l‑malik : Daahu Allah gaal :‹ Fi ust al‑leel ana nuchugg balad Masir.
Wa ayyi wald bikir al‑fi Masir yumuut min wald al‑bikir hana Firʼoon al‑gaaʼid fi kursi al‑muluk lahaddi wald al‑bikir hana l‑khaadim al‑tarhak al‑gameh.Wa kulla awlaad al‑bikir hana l‑bahaayim kula yumuutu.
Wa fi Masir yabga baki chadiid al‑ma bigi yoom waahid wa battaan ma yabga.
Laakin fi bakaan Bani Israaʼiil,kalib waahid kula ma yanbah foog naadum walla foog bahiime.Wa be da,taʼarfu kadar ana Allah nifannid been Bani Israaʼiil wa l‑Masriyiin.› 
Wa Muusa gaal battaan : Kulla khaddaamiinak yaju yasjudu giddaami wa yachhadooni wa yuguulu :‹ Amchi inta wa kulla chaʼabak !› Wa illa baʼad da bas,ana namchi. Wa Muusa marag min bakaan al‑malik zaʼlaan bilheen.
Wa awwal,Allah gaal le Muusa : Al‑malik ma yasmaʼku !Wa fi chaan da,niziid ajaaybi fi Masir. 
Khalaas,Muusa wa Haaruun sawwo al‑ajaayib al‑katiiriin dool giddaam al‑malik laakin Allah gawwa raasah wa l‑malik aba ma khalla Bani Israaʼiil yamurgu min Masir.
Wa Allah gaal le Muusa wa Haaruun fi Masir :
 Min hassaʼ,al‑chahar da yabga leeku chahar bidaayit al‑sana wa awwal chahar fi chuhuur al‑sana.
Amchu guulu le kulla mujtamaʼ Bani Israaʼiil kadar fi yoom 10 hana l‑chahar da,ayyi naadum yichiil hamal waahid le aayiltah walla le beetah.
Wa kan naas al‑beet chiyya ma yagdaro yaakulu kulla l‑hamal da,khalli yilimmu maʼa jiiraanhum al‑gariibiin wa yigassumuuh ale adadhum.Wa ayyi naadum yaʼazil hamal al‑yitimm le naasah.
Wa waajib taʼazulu hamal aw sakhal wald sana al‑ma indah ayyi eeb.
 Wa tikhalluuh yagood lahaddi yoom 14 hana l‑chahar.Wa kulla mujtamaʼ Bani Israaʼiil yadbaho humlaanhum be makhrib.
Wa khalli yichiilu min al‑damm da wa yamsahooh fi l‑iidaan al‑itneen hana l‑baab wa uudah al‑foogaani hana l‑beet al‑yaakulu foogah al‑hamal.
Wa yutuchchu al‑laham da wa be l‑leel,yaakuluuh be khubza bala tawwaara wa be khadaar murr.
Wa ma taakulu al‑laham da neyy walla murakkab laakin tuchchuuh kaamil fi naar be raasah wa rijileenah wa butuunah.
Wa kadar le fajur da,ma tikhallu minnah cheyy.Wa kan cheyy faddal kamaan,harruguuh.
 Wa daahu kikkeef taakulu al‑akil da.Aakuluuh sulubku marbuut wa be niʼleeku fi rijleeku wa akurbu isayku fi iideeku wa aakuluuh ajala.Wa da iid al‑Fishale Allah.
Wa fi l‑leele di,ana nuchugg balad Masir wa naktul ayyi wald bikir hana l‑naas wa hana l‑bahaayim.Wa be misil da,niʼaakhib ilaahaat balad Masir achaan ana Allah.
Wa l‑damm da yabga leeku alaama al‑tahmiiku fi l‑buyuut al‑intu saakniin fooghum.Wa kan ana chift al‑damm da,nibaari buyuutku wa l‑waba hana l‑moot ma yalhagku wakit niʼaakhib al‑Masriyiin.
 Wa l‑yoom da,yabga leeku yoom al‑tizzakkaro foogah.Wa tiʼayyudu daayman al‑iid da le Allah wa da yabga leeku chart daayim min zurriiye le zurriiye. 
Wa battaan Allah gaal : Fi muddit sabʼa yoom,aakulu khubza bala tawwaara.Min al‑yoom al‑awwal,ma tikhallu fi buyuutku al‑tawwaara.Wa min al‑yoom al‑awwal lahaddi l‑yoom al‑saabiʼ,kan naadum akal khubza al‑indaha tawwaara,waajib yafsuluuh min Bani Israaʼiil.
Wa fi l‑yoom al‑awwal wa l‑yoom al‑saabiʼ,tilimmu malamma khaassa le taʼabuduuni.Wa fi l‑ayyaam dool,ma takhdumu illa tisawwu akil le nufuusku bas.
Wa tiʼayyudu iid al‑Khubza bala Tawwaara achaan fi l‑yoom da bas,ana maragtuku min Masir hasab majmuuʼaatku.Wa l‑iid da yabga leeku chart daayim min zurriiye le zurriiye.
Wa min yoom 14 hana l‑chahar al‑awwal lahaddi yoom 21,taakulu khubza bala tawwaara be makhrib.
Fi muddit al‑sabʼa yoom dool,tawwaara ma tagood fi buyuutku.Wa ayyi naadum al‑akal khubza al‑indaha tawwaara da,waajib yafsuluuh min mujtamaʼ Bani Israaʼiil,kan ajnabi walla kan min Bani Israaʼiil kula.
Ma taakulu abadan khubza al‑indaha tawwaara fi l‑ayyaam dool.Wa fi ayyi bakaan al‑saakniin foogah,taakulu illa khubza bala tawwaara. 
Wa baʼad da,Muusa naada kulla chuyuukh Bani Israaʼiil wa gaal leehum : Ayyi waahid yichiil hamal le aayiltah wa yadbahah le iid al‑Fisha.
Wa chiilu rubta hana warchaal zuufa wa dissuuha fi damm al‑hamal al‑sabbeetuuh fi maaʼuun.Wa amsaho beyah al‑iidaan al‑itneen hana l‑baab wa uudah al‑foogaani.Wa naadum waahid kula minku ma yamrug min beetah lahaddi l‑fajur.
Wakit Allah yuchugg balad Masir le yadrub al‑Masriyiin,kan hu yichiif al‑damm al‑masahtuuh fi l‑iidaan al‑itneen hana l‑baab wa uudah al‑foogaani,hu yibaari buyuutku wa yadhar waba al‑moot ma yadkhul fi buyuutku wa yadrubku.
 Wa l‑cheyy da yabga leeku wa le zurriiyitku chart daayim.
Wa wakit tadkhulu fi l‑balad al‑Allah gaal yantiiku da,titabbugu al‑gaanuun da.
Akuun iyaalku yasʼalooku wa yuguulu :‹ Al‑iid da maʼanaatah chunu ? ›
Intu guulu leehum :‹ Nadbaho dahiiyat iid al‑Fisha le Allah achaan Allah baara buyuutna aniina Bani Israaʼiil fi Masir.Wakit hu darab al‑Masriyiin,hu baara buyuutna wa najjaana.› Wa fi l‑bakaan da,kulla chaʼab Bani Israaʼiil dangaro wa sajado.
Wa Bani Israaʼiil macho wa sawwo kulla cheyy misil Allah amar beyah Muusa wa Haaruun.
Wa khalaas fi ust al‑leel,Allah katal kulla awlaad al‑bikir al‑fi Masir min wald al‑bikir hana Firʼoon al‑gaaʼid fi kursi al‑muluk lahaddi awlaad al‑bikir hana l‑masaajiin wa awlaad al‑bikir hana l‑bahaayim.
Wa fi l‑leele di,al‑malik wa kulla khaddaamiinah wa kulla l‑Masriyiin gammo min al‑noom wa bako baki chadiid achaan beet al‑ma indah moot ke ma fiih.
Wa l‑malik naada Muusa wa Haaruun fi ust al‑leel wa gaal leehum : Yalla gummu !Amurgu min baladi,intu wa chaʼab Bani Israaʼiil.Amchu aʼabudu Allah misil intu talabtuuh minni.
Wa chiilu khanamku wa bagarku misil gultuuh.Amchu wa asʼalo Ilaahku yibaarikni ana kula ! 
Wa l‑Masriyiin yahsubu humman kulluhum yumuutu.Khalaas,gammo yaʼasuru Bani Israaʼiil achaan yamurgu ajala min baladhum.
Wa chaʼab Bani Israaʼiil chaalo ajiin al‑khubza al‑lissaaʼ ma indah tawwaara wa khattooh fi taasaat wa rabatooh fi khulgaanhum wa khattooh fi kataafeehum.
Wa Bani Israaʼiil saʼalo al‑Masriyiin achya hana fudda wa dahab wa khulgaan misil Muusa gaalah.
Wa Allah sawwa Bani Israaʼiil ligo rida al‑Masriyiin.Wa antoohum kulla cheyy al‑saʼaloohum wa be misil da,Bani Israaʼiil kasabo maal al‑Masriyiin.
Wa baʼad da,Bani Israaʼiil gammo min madiinat Raʼamsiis wa macho ale Sukkuut.Wa adadhum 600 000 rujaal maachiin be rijleehum wa da bala adad al‑awiinhum wa l‑iyaalhum.
Wa chaalo bagar wa khanam katiiriin marra waahid.Wa macho maʼaahum naas katiiriin min gabaayil aakhariin.
Wa Bani Israaʼiil sallalo khubza bala tawwaara be l‑ajiin al‑chaalooh min Masir al‑lissaaʼ ma indah tawwaara.Wa da achaan al‑Masriyiin taradoohum min Masir wa ma ligo wakit achaan yijahhuzu le nufuushum zaad.
Wa Bani Israaʼiil aacho muddit 430 sana fi Masir.
Wa baʼad 430 sana fi l‑yoom al‑muhaddad,kulla chaʼab Allah marago min balad Masir hasab majmuuʼaathum.
Wa fi l‑leele di,Allah raakhab tuul al‑leel fi chaan chaʼabah le yamrughum min Masir.Wa fi chaan da,waajib Bani Israaʼiil yisaahuru le Allah fi l‑leele di min zurriiye le zurriiye.
Wa Allah gaal le Muusa wa Haaruun : Daahu gawaaniin hana iid al‑Fisha.Ayyi naadum al‑ma min Bani Israaʼiil ma yaakul maʼaaku akil al‑iid.
Wa l‑abid al‑chareetuuh ma yaakul maʼaaku illa kan tahhartuuh.
Wa ayyi deef walla ajnabi al‑yakhdim leeku be gurus ma yaakul maʼaaku.
Wa l‑hamal da aakuluuh daakhal fi lubb al‑beet wa ma tamurgu lahamah barra min al‑beet.Wa ma taksuru waahid min udaamah.
Wa kulla mujtamaʼ Bani Israaʼiil yiʼayyid al‑iid da.
Wa kan naadum ajnabi gaaʼid maʼaaku wa yidoor yiʼayyid al‑iid le Allah,waajib titahhuruuh.Wa hu yitahhir kulla l‑dukuur al‑gaaʼidiin fi beetah.Wa misil da,yagdar yiʼayyid al‑iid misil waahid min Bani Israaʼiil.Laakin ayyi raajil al‑ma mutahhar ma yaakul akil al‑iid da.
Wa da nafs al‑gaanuun le naadum al‑min Bani Israaʼiil wa le l‑ajnabi al‑saakin maʼaaku. 
Wa kulla Bani Israaʼiil sawwo kulla cheyy misil Allah amar beyah Muusa wa Haaruun.
Wa fi l‑yoom da bas,Allah marag Bani Israaʼiil min Masir hasab majmuuʼaathum.
Wa Allah hajja le Muusa wa gaal :
 Khassis leyi kulla wald bikir al‑wildooh fi lubb Bani Israaʼiil wa fi l‑bahaayim.Dool yabgo hineeyi ana. 
Wa Muusa gaal le l‑naas : Kulli sana,zakkuru fi l‑yoom al‑maragtu beyah min Masir balad al‑ubuudiiye.Achaan Allah maragaaku min Masir be gudurtah.Ma taakulu khubza al‑indaha tawwaara fi l‑yoom da !
Da al‑yoom al‑intu maragtu beyah min Masir fi chahar al‑Ganaadiil.
Allah halaf le juduudku wa gaal yantiiku balad al‑malaane be l‑laban wa l‑asal.Wa di balad al‑Kanʼaaniyiin wa l‑Hittiyiin wa l‑Amuuriyiin wa l‑Hiwwiyiin wa l‑Yabuusiyiin.Wa wakit Allah waddaaku hinaak,fi kulli sana waajib tiʼayyudu fi nafs al‑chahar.
Wa fi muddit sabʼa yoom,aakulu khubza bala tawwaara bas.Wa fi l‑yoom al‑saabiʼ,ayyudu le Allah.
Fi muddit sabʼa yoom,intu taakulu khubza bala tawwaara.Wa ma tikhallu khubza al‑indaha tawwaara wa la tawwaara tagood fi kulla baladku.
 Wa ayyi sana fi l‑iid da,intu tifassuru le iyaalku maʼana al‑iid da wa tuguulu leehum :‹ Niʼayyudu al‑iid da achaan nizzakkaro al‑cheyy al‑Allah sawwa leena wakit maragaana min Masir. ›
Wa l‑iid da yabga leeku zikra misil alaama al‑yarbutuuha al‑naas fi iideehum aw fi jabhaathum achaan ma yanso al‑cheyy al‑muhimm leehum.Al‑iid da yizakkirku kadar waajib tiballukhu wasaaya Allah,hu al‑maragaaku min Masir be iidah al‑chadiide.
Wa waajib titabbugu al‑gaanuun da fi l‑yoom al‑magtuuʼ leyah fi kulli sana. 
Wa Muusa gaal battaan : Allah yiwaddiiku fi balad al‑Kanʼaaniyiin misil hu halaf leeku wa le juduudku wa gaal yantiiha leeku.
Fi l‑wakit da,khassusu leyah kulla awlaad al‑bikir.Kulla awlaad al‑bikir al‑dukuur min al‑naas wa min al‑bahaayim yabgo khaassiin le Allah.
Wa ayyi wald bikir hana l‑hamiir,chiilu fi badalah kharuuf.Wa kan ma baddaltuuh kamaan,aksuru ragabatah.Wa laakin ayyi wald bikir min iyaalku intu al‑insaan,afdooh.
 Wa akuun iyaalku yasʼalooku wa yuguulu leeku :‹ Maala tisawwu al‑cheyy da ?› Khalaas,ruddu leehum wa guulu :‹ Allah maragaana be gudurtah min Masir balad al‑ubuudiiye.
Wa l‑malik sawwa raas gawi wa aba ma khallaana namurgu min balad Masir.Wa be da,Allah katal kulla awlaad al‑bikir min al‑naas wa min al‑bahaayim fi balad Masir.Wa fi chaan da,nadbaho le Allah kulla awlaad al‑bikir al‑dukuur min bahaayimna.Wa laakin awlaad al‑bikir hineena kamaan,nafdoohum. ›
Wa da yabga leeku zikra misil alaama al‑yarbutuuha al‑naas fi iideehum aw fi jabhaathum achaan ma yanso al‑cheyy al‑muhimm leehum.Wa misil da,ma tanso kadar Allah maragaaku min Masir be gudurtah. 
Wakit Firʼoon malik Masir khalla Bani Israaʼiil marago,al‑Rabb ma waddaahum be l‑derib al‑yuchugg balad al‑Filistiyiin hatta kan al‑derib da gariib kula.Achaan hu irif kan humman yiwaajuhu harib,yandamo le marigiinhum wa battaan yigabbulu fi Masir.
Wa l‑Rabb waddaahum ale l‑sahara be derib aakhar al‑yiʼaddi be l‑bahar al‑Ahmar.Wa Bani Israaʼiil marago min Masir jaahiziin le l‑harib.
Wa Muusa chaal maʼaayah udaam Yuusufachaan zamaan wakit Yuusuf hayy,hallafaahum le Bani Israaʼiil wa gaal leehum : Akiid al‑Rabb yifakkir leeku.Wa wakit tamurgu min hini,waddu udaami maʼaaku. 
Wa Bani Israaʼiil gammo macho min Sukkuut wa nazalo fi Itaam fi khachum al‑sahara.
Wa Allah maachi giddaamhum be l‑nahaar fi amuud hana sahaab le yuguudhum fi l‑derib wa be l‑leel fi amuud hana naar le yidawwi leehum.Achaan be da,yagdaro yuruukhu leel wa nahaar.
Wa amuud al‑sahaab al‑yuguudhum be l‑nahaar wa amuud al‑naar al‑yuguudhum be l‑leel ma kasso minhum abadan.
Wakit humman fi Itaam,Allah hajja le Muusa wa gaal :
 Guul le Bani Israaʼiil khalli yigabbulu chiyya wa yagoodu giddaam Khachum al‑Hiruut.Wa da ambeen Migduul wa l‑bahar,mugaabil Baʼal Safuun.Wa fi l‑bakaan da bas,intu tanzulu jamb al‑bahar.
Wa khalaas,Firʼoon malik Masir yifakkir wa yuguul :‹ Daahu Bani Israaʼiil waddaro fi l‑kadaade wa l‑sahara sajanathum. ›
Wa battaan ana nigawwi raas Firʼoon wa hu yamchi waraaku le yakrubku.Wa be da,ana niwassif gudurti al‑majiide beyah hu wa askarah.Wa misil da,kulla l‑Masriyiin yaʼarfu kadar ana bas Allah. Wa Bani Israaʼiil macho nazalo fi l‑bakaan da misil Allah amaraahum.
Wakit Firʼoon malik Masir simiʼ kadar Bani Israaʼiil arrado minnah,tawwaali lamma khaddaamiinah wa khayyaro fikirhum wa gaalo : Chunu al‑aniina sawweena da ?Khalleena Bani Israaʼiil marago min baladna.Waddarna al‑iid al‑takhdim leena ! 
Wa l‑malik chaal arabaatah hana l‑harib wa kulla askarah.
Chaal 600 arabaat harib min al‑nooʼ al‑adiil wa l‑arabaat al‑aakhariin hana l‑Masriyiin kamaan taabaʼoohum be wara.Wa fi ayyi waahide fiyah zaabit.
Wa Allah gawwa raas malik Masir achaan yamchi wara Bani Israaʼiil al‑marago wa maachiin farhaaniin be hurriiyithum.
Al‑Masriyiin macho wara Bani Israaʼiil be kulla kheel al‑malik wa arabaatah wa siyaadhum wa kulla deechah.Wa lihgoohum le Bani Israaʼiil fi l‑bakaan al‑humman nazalo foogah jamb al‑bahar fi Khachum al‑Hiruut mugaabil Baʼal Safuun.
Wakit malik Masir gaaʼid yigarrib leehum,Bani Israaʼiil chaafo min baʼiid al‑Masriyiin jaayiin waraahum.Wa min chiddit al‑khoof,aato wa gaalo : Ya Allah,najjiina ! 
Wa fi l‑bakaan da,laamooh le Muusa wa gaalo : Fi Masir ma fi khubuur walla ?Maala jibtina numuutu fi l‑sahara di ?Le chunu maragtina min Masir ?
Wa fi chaan da bas,wakit aniina fi Masir kallamnaak wa gulna leek :‹ Khalliina saakit !Nagoodu abiid le l‑Masriyiin bas.Da akheer leena min numuutu fi l‑sahara !› 
Wa laakin Muusa radda leehum wa gaal : Ma takhaafo !Agoodu bakaan waahid wa chiifu kikkeef al‑yoom Allah yinajjiiku !Al‑Masriyiin al‑intu gaaʼidiin tichiifuuhum al‑yoom,abadan ma tichiifuuhum !
Daahu Allah yihaarib aduuku.Wa laakin intu kamaan,agoodu saakit bas. 
Khalaas,Allah gaal le Muusa : Maala tikoorik leyi battaan ?Guul le Bani Israaʼiil khalli yichiilu deribhum wa yamchu !
Kan leek inta,arfaʼ asaatak foog wa midd iidak ale l‑bahar wa yinchagga bakaanteen.Wa fi ust al‑bahar,al‑turaab yabga yaabis wa Bani Israaʼiil yagtaʼo al‑bahar raaykhiin be rijleehum fi l‑turaab al‑yaabis da.
Wa fi l‑bakaan da,ana nigawwi raas al‑Masriyiin achaan yadkhulu waraaku fi l‑bahar.Wa khalaas,ana niwassif gudurti al‑majiide be Firʼoon malik Masir wa deechah wa arabaatah hana l‑harib wa siyaad kheelah.
Wa wakit niwassifhum gudurti al‑majiide be malik Masir wa arabaatah wa siyaad kheelah,khalaas al‑Masriyiin yaʼarfu kadar ana bas Allah. 
Wa malak Allah al‑awwal maachi giddaam fariig Bani Israaʼiil gabbal wa gaʼad waraahum.Wa amuud al‑sahaab al‑awwal maachi giddaamhum kula gabbal wa gaʼad waraahum.
Wa amuud al‑sahaab wagaf been muʼaskar al‑Masriyiin wa fariig Bani Israaʼiil wa nussah al‑ale Bani Israaʼiil gaaʼid yidawwi wa nussah al‑ale l‑Masriyiin gaaʼid adlam.Wa tuul al‑leele di,ma fi waahid al‑garrab le l‑aakhar.
Wa baʼad da,Muusa madda iidah ale l‑bahar wa fi l‑bakaan da,Allah nafakh riih chadiide jaaye min sabaah.Wa fi tuul al‑leel,al‑riih gaaʼide tusuug wa gassamat al‑almi bakaanteen lahaddi al‑turaab al‑yaabis baan.
Wa khalaas,Bani Israaʼiil addo ust al‑bahar fi l‑turaab al‑yaabis wa l‑almi gaʼad jaay wa jaay leehum misil durdur be nussuhum al‑israay wa l‑zeenaay.
Al‑Masriyiin wa kheel al‑malik wa arabaatah hana l‑harib wa siyaadhum dakhalo wara Bani Israaʼiil ambeenaat al‑daraadir al‑itneen hana l‑almi.
Wa be fajur badri min al‑amuud hana l‑naar wa sahaab,Allah chaaf deech al‑Masriyiin wa barjalaahum.
Wa hu tallaf rijle arabaathum wa ma yagdaro yamchu illa be taʼab.Wa fi l‑bakaan da,al‑Masriyiin gaalo : Yalla !Najru min Bani Israaʼiil achaan Allah gaaʼid yihaarib leehum diddina ! 
Wakit Bani Israaʼiil gataʼo al‑bahar khalaas,Allah gaal le Muusa : Midd iidak ale l‑bahar wa khalli al‑almi yilimm fi l‑Masriyiin wa fi arabaat al‑harib wa fi siyaad al‑kheel. 
Wa wakit al‑harraay talaʼat,Muusa madda iidah ale l‑bahar wa l‑almi ansadda fi bakaanah misil awwal.Wa wakit al‑Masriyiin muʼarridiin ale khachum al‑bahar,Allah lazzaahum fi ust al‑almi.
Wa l‑almi gabbal fi bakaanah wa akal al‑arabaat wa siyaad al‑kheel wa kulla deech Firʼoon malik Masir al‑dakhalo wara Bani Israaʼiil fi l‑bahar.Wa naadum waahid kula minhum ma faddal !
Wa kan le Bani Israaʼiil kamaan,al‑bahar anchagga wa bigi misil durdur jaay wa jaay leehum wa humman gataʼo al‑bahar fi l‑turaab al‑yaabis.
Wa fi l‑yoom da,Allah najja Bani Israaʼiil min al‑Masriyiin wa humman chaafo janaazaat al‑Masriyiin muchattatiin fi khachum al‑bahar.
Wa wakit Bani Israaʼiil chaafo al‑iid al‑chadiide al‑Allah darab beeha al‑Masriyiin,khalaas humman khaafo wa aamano be Allah wa be abdah Muusa kula.
Wa khalaas,Muusa wa Bani Israaʼiil khanno le Allah al‑khine al‑buguul :Ana nikhanni le Allahachaan hu wassaf gudurtah al‑majiide.Wa hu rama fi l‑baharal‑juwaad wa siidah.
Allah hu gudurtiwa fiyah hu,ana nikhanni.Hu bas al‑najjaaniwa hu Rabbi al‑ana nimajjidah.Hu al‑Rabb al‑abuuyi abadah.Ana niʼazzimah !
Rabbina siid al‑haribwa hu bas usmah Allah.
Arabaat Firʼoon malik Masir wa kulla deechah,fi l‑bahar Allah dassaahum.Wa askarah al‑adiiliin,al‑bahar al‑Ahmar akalaahum.
Wa wagaʼo misil al‑hajar lahaddi aakhir al‑baharwa almi al‑khariig khattaahum.
Ya Allah,iidak al‑zeenewassafat gudurtak.Ya Allah,iidak al‑zeenedammarat udwaanak.
Be majdak al‑aziimrameet udwaanak.Wa misil al‑naar taakul al‑gechch,harragtuhum be naar khadabak.
Wa min inta nafakht al‑riih,al‑almi lamma bakaan waahid.Wa l‑challaal wagaf misil al‑durdurwa almi al‑khariig jamad fi ust al‑bahar.
Wa l‑adu fachar be nafsah wa gaal : Namchi waraahum,nalhaghum nidammirhum.Wa nichiil al‑khaniimewa minha nachbiʼ nafsi.Nisill seefiwa be iidi narhakhum. 
Wa laakin inta nafakht fi l‑baharwa l‑almi khatta al‑Masriyiin.Wa tamaso misil durdumt al‑hadiidfi almi al‑khariig.
Ya Allah,yaatu mislak intafi ilaahaat al‑gabaayil ?Yaatu mislak,ya Jaliil,ya Khudduus ?Inta al‑waajib leek al‑chukurwa inta al‑Gaadir tisawwi ajaayib.
Wakit maddeet iidak al‑zeene,al‑ard zaratathum.
Be rahmatak inta gudt chaʼabakal‑min al‑moot fadeethum.Wa be gudurtak waddeethumale bakaanak al‑mukhaddas.
Wa l‑gabaayil al‑simʼo beehum rajafowa min al‑khoof,al‑Filistiyiin anbahato.
Wa chuyuukh Adoom barjalowa muluuk Muwaab rajafowa kulla sukkaan Kanʼaan ayyaso.
Wa fooghum kulluhumal‑ruʼub wa l‑barjaal wagaʼo.Wa be gudrat iidak al‑chadiide,bigo misil al‑hajar wa sakatohatta chaʼabak gidro addo.Ya Allah,hatta gidro addochaʼabak al‑inta fadeethum !
Inta tiwaddiihum fi bakaanakwa tisakkinhum fi jabal warasatak.Ya Allah,da l‑bakaan al‑azaltahle yabga beetak.Ya Rabb,da beetak al‑mukhaddasal‑sabbatatah iidak.
Allah yamluk daayman wa ila l‑abad !
Wakit kheel Firʼoon malik Masir wa arabaatah wa siyaadhum dakhalo fi l‑bahar,Allah galab fooghum al‑almi.Wa laakin Bani Israaʼiil gataʼo al‑bahar fi l‑turaab al‑yaabis.
Wa khalaas,Mariyam al‑nabiiye akhut Haaruun chaalat nuggaara sakhayre wa kulla l‑awiin taabaʼanha wa gamman yalʼaban wa yuduggan nagaagiirhin.
Wa Mariyam khannat wa gaalat : Khannu le Allahachaan hu wassaf gudurtah al‑majiide.Wa hu rama fi l‑baharal‑juwaad wa siidah ! 
Wa baʼad da,Muusa chaal Bani Israaʼiil min al‑bahar al‑Ahmar wa waddaahum le saharat Chuur.Wa fi muddit talaata yoom,humman saayriin fi l‑sahara wa ma ligo almi yacharbooh.
Wa wakit wassalo fi Murra,ligo almi wa laakin al‑almi da murr,ma gidro yacharbooh.Wa fi chaan da bas,al‑bakaan da sammooh Murra.
Fi l‑bakaan da,laamooh le Muusa wa gaalo : Nacharbo chunu ? 
Wa Muusa saʼal Allah wa Allah wassaf leyah chadara waahide.Wa Muusa gataʼ minha firiʼ wa zagalah fi l‑almi da wa l‑almi bigi halu.Wa fi l‑bakaan da bas,Allah anta le Bani Israaʼiil gawaaniin wa churuut.Wa jarrabaahum
wa gaal : Kan tasmaʼo kalaami ana Allah Ilaahku wa tisawwu al‑adiil giddaami wa titaabuʼu wasiiyaati wa titabbugu kulla l‑churuut,ana ma ninazzil foogku waba misil al‑nazzaltah fi l‑Masriyiin.Achaan ana Allah al‑yachfiiku. 
Wa baʼad da,humman jo fi Iliim wa ligo foogha 12 een hana almi wa 70 nakhal.Wa nazalo jamb al‑almi da.
Wa kulla mujtamaʼ Bani Israaʼiil rahalo min Iliim fi yoom 15 hana l‑chahar al‑taani min marigiinhum min Masir.Wa macho ale saharat Siin al‑gaaʼide ambeen Iliim wa jabal Siinaaʼ.
Wa fi l‑sahara di,kulla mujtamaʼ Bani Israaʼiil laamo Muusa wa Haaruun
wa gaalo leehum : Akheer leena kan Allah katalaana fi balad Masir wakit aniina chabʼaaniin jamb al‑buraam hana l‑laham.Wa laakin intu maragtuuna fi l‑sahara di le numuutu kullina min al‑juuʼ ! 
Wa Allah gaal le Muusa : Hassaʼ ana ninazzil leeku akil min al‑sama.Wa l‑chaʼab yamchu yilaggutu akil al‑yitimmuhum hana kulla yoom.Wa be da,nijarribku le naʼarif kan intu titaabuʼu wasiiyaati walla la.
Fi l‑yoom al‑saadis,laggutu wa jahhuzu al‑akil wa hu yabga marrateen ziyaada min al‑ayyaam al‑aakhariin. 
Wa khalaas,Muusa wa Haaruun gaalo le kulla Bani Israaʼiil : Al‑yoom achiiye,taʼarfu kadar Allah hu bas maragaaku min balad Masir.
Wa ambaakir fajur,tichiifu majd Allah yibiin leeku achaan hu simiʼ luwaamitku.Kan leena aniina,aniina ke chunu al‑intu tuluumuuna ? 
Wa Muusa gaal battaan : Allah hu bas al‑yantiiku be achiiye laham taakuluuh.Wa be fajur,tachbaʼo be akil min al‑sama achaan hu simiʼ luwaamitku.Wa kan tuluumuuna aniina da,intu lumtu Allah. 
Wa baʼad da,Muusa gaal le Haaruun : Guul le kulla mujtamaʼ Bani Israaʼiil :‹ Taʼaalu giddaam Allah achaan hu simiʼ luwaamitku.› 
Wa wakit Haaruun bada yikallim leehum be l‑kalaam da,humman kulluhum anlafato ale l‑sahara wa chaafo majd Allah baan leehum fi l‑sahaab.
Wa Allah hajja le Muusa wa gaal :
 Ana simiʼt luwaamit Bani Israaʼiil.Guul leehum :‹ Al‑yoom achiiye,taakulu laham wa ambaakir fajur,tachbaʼo be l‑akil al‑yanzil min al‑sama.Wa be da,taʼarfu kadar ana bas Allah Ilaahku.› 
Wa khalaas be achiiye,al‑teer al‑usmah salwa ja sadda al‑bakaan al‑humman naazliin foogah.Wa be fajur,al‑karany nazal wa khatta hawaale al‑fariig.
Wakit al‑karany chirib,khalla cheyy khafiif misil al‑talaj laasig fi l‑ard.
Wa wakit Bani Israaʼiil chaafooh,assaaʼalo ambeenaathum wa gaalo : Da chunu ? Achaan humman abadan ma yaʼarfuuh.Laakin Muusa gaal leehum : Da bas al‑akil al‑antaaku Allah le taakuluuh.
Wa Allah amaraaku le tilaggutu minnah kulla yoom wa ayyi naadum yilaggit hasab al‑yitimm leyah.Wa tichiilu kooro le ayyi naadum min al‑aayila. 
Wa Bani Israaʼiil sawwo misil ooroohum.Waahidiin laggato katiir wa waahidiin laggato chiyya.
Laakin wakit macho gaawasooh,al‑laggato katiir ma faddal leehum wa l‑laggato chiyya kula ma gassar leehum.Wa be da,ayyi waahid laggat hasab al‑yitimm leyah.
Wa khalaas,Muusa gaal leehum : Khalli naadum ma yudumm al‑akil da lahaddi fajur. 
Wa laakin waahidiin minhum ma simʼo kalaam Muusa wa dammo min al‑akil da lahaddi fajur.Wa l‑akil al‑dammooh da affan wa dawwad.Wa fi l‑bakaan da,Muusa ziʼil fooghum.
Wa kulli fajur,humman yilaggutu al‑akil da wa ayyi naadum yilaggit hasab al‑yitimm leyah.Wakit al‑harraay tidaahi,al‑akil da yumuuʼ.
Wa fi l‑yoom al‑saadis,yilaggutu akil ziyaada yaʼni koorteen le ayyi naadum.Wa chuyuukh al‑mujtamaʼ jo kallamo Muusa be l‑cheyy da.
Wa hu gaal leehum : Allah yuguul ke :‹ Ambaakir da yoom al‑sabt wa da yoom Allah wa hu mukhaddas wa tinjammo foogah.Wa l‑cheyy al‑tidooru tidissuuh fi l‑furun,dissuuh al‑yoom.Wa l‑tidooru tirakkubuuh fi l‑naar kula,rakkubuuh al‑yoom.Wa l‑faddal min al‑akil da,dummuuh lahaddi fajur.› 
Khalaas,dammo al‑akil da lahaddi fajur misil Muusa amaraahum.Wa l‑akil da wa la affan wa la dawwad.
Wa Muusa gaal : Aakuluuh fi l‑yoom da achaan hu yoom al‑sabt le Allah.Wa fi yoom al‑sabt,ma talgo akil al‑tilaggutuuh.
Fi muddit sitte yoom,laggutu al‑akil al‑yanzil min al‑sama.Wa l‑yoom al‑saabiʼ da yabga yoom al‑sabt.Fi l‑yoom da,al‑akil ma yanzil. 
Wa wakit al‑yoom al‑saabiʼ ja,waahidiin min al‑chaʼab macho le yilaggutu al‑akil al‑yanzil min al‑sama wa laakin ma ligooh.
Wa Allah gaal le Muusa : Le mata taabo ma titabbugu gawaaniini wa wasiiyaati ?
Ma taʼarfu kadar ana Allah azalt leeku yoom al‑sabt le tinjammo ?Wa fi chaan da,fi l‑yoom al‑saadis anteetku akil hana yoomeen.Wa khalli ayyi naadum yagood fi beetah ma yamrug fi l‑yoom al‑saabiʼ. 
Wa be sabab da,kulla l‑chaʼab anjammo fi buyuuthum fi l‑yoom al‑saabiʼ.
Wa Bani Israaʼiil sammo al‑akil al‑yanzil min al‑sama da manna.Hi misil iyaal al‑kussubarra wa loonha abyad wa taʼamha misil kaʼak be asal.
Wa Muusa gaal : Daahu amur Allah.Chiilu kooro malaan manna wa ahfadooh le zurriiyitku achaan humman yichiifu al‑akil al‑ana anteetah leeku fi l‑sahara wakit maragtuku min balad Masir. 
Wa Muusa gaal le Haaruun : Chiil jarr wa subb foogah kooro hana manna wa khuttah giddaam Allah.Wa yukuun mahfuud adiil wa yagood min zurriiye le zurriiye. 
Wa Haaruun chaalah wa baʼadeen khattaah fi sanduug maʼa liihaan al‑muʼaahada achaan yukuun mahfuud adiil misil Allah amar beyah Muusa.
Wa Bani Israaʼiil gaaʼidiin yaakulu al‑manna di le muddit 40 sana lahaddi wassalo fi huduud balad Kanʼaan al‑indaha sukkaan.
Al‑wazin hana l‑yoom daak usmah omar wa hu yisaawi uchur al‑eefa.
Kulla mujtamaʼ Bani Israaʼiil rahalo min saharat Siin misil Allah amaraahum beyah wa zahafo chiyya chiyya lahaddi nazalo fi Rafidiim bakaan al‑ma indah almi yacharbooh.
Fi l‑bakaan da,humman gammo yaharju le Muusa wa gaalo : Antiina almi nacharbooh ! Wa Muusa radda leehum wa gaal : Maala taharjuuni ?Wa maala tijarrubu Allah ? 
Wa l‑chaʼab al‑atach sawwaahum be ziyaada wa gammo yuluumu Muusa wa gaalo : Maala maragtina min Masir le taktulna aniina wa iyaalna wa bahaayimna be l‑atach ? 
Wa fi l‑bakaan da,Muusa chaka le Allah wa gaal : Chunu nisawwi le l‑chaʼab dool ?Faddal chiyya bas yarjumuuni. 
Wa Allah gaal leyah : Amchi giddaam al‑chaʼab wa chiil maʼaak waahidiin min chuyuukh Bani Israaʼiil.Wa chiil fi iidak asaatak al‑darabt beeha bahar al‑Niil wa amchi
talgaani giddaamak fi l‑hajar al‑gaaʼid fi jabal Huuriib.Adrub al‑hajar da wa yamrug minnah almi le l‑chaʼab yacharbo. Wa Muusa sawwa al‑cheyy da giddaam chuyuukh Bani Israaʼiil.
Wa samma al‑bakaan da Massa wa Mariiba (maʼanaatah al‑tajriba wa l‑huraaj) achaan Bani Israaʼiil harajooh le Muusa wa jarrabo Allah wa gaalo : Allah gaaʼid maʼaana walla la ? 
Askar al‑Amaalikh jo wa haarabo Bani Israaʼiil fi Rafidiim.
Wa Muusa gaal le raajil waahid min Bani Israaʼiil al‑usmah Yachuuʼ : Yalla !Chiil rujaal wa amrug haarib leena al‑Amaalikh !Wa ambaakir,ana nagiif fi raas al‑hajar wa asaat Allah fi iidi. 
Wa Yachuuʼ macha le yihaarib al‑Amaalikh misil Muusa gaalah leyah.Wa laakin Muusa wa Haaruun wa Huur talaʼo foog fi raas al‑hajar.
Wa wakit Muusa yarfaʼ iidah foog,Bani Israaʼiil yakhalbu.Wa laakin wakit Muusa yidalli iidah,al‑Amaalikh yakhalbu.
Wa wakit iideen Muusa bigo tugaal min al‑aya,Haaruun wa Huur chaalo hajar wa khattooh tihtah wa hu gaʼad foogah.Wa ayyi waahid minhum lazam iid waahide hana Muusa.Wa khalaas,iideenah bigo saabtiin lahaddi l‑harraay wagaʼat.
Wa be darb al‑seef,Yachuuʼ annasar nasur kaamil fi askar al‑Amaalikh.
Wa khalaas,Allah gaal le Muusa : Aktib kulla l‑cheyy da fi kitaab achaan ma yinnasi.Wa khalli Yachuuʼ kula yasmaʼah achaan ana nuguchch kulla l‑Amaalikh min al‑ard wa battaan naadum ma yihajji beehum. 
Wa Muusa bana madbah wa sammaah Allah hu Raayti al‑Marfuuʼa.
Wa gaal : Al‑Amaalikh rafaʼo iideehum didd Allah.Wa hu yihaaribhum min zurriiye le zurriiye. 
Yasruun raajil al‑diin hana balad Midyaan wa hu nasiib Muusa.Wa simiʼ be kulla cheyy al‑Rabb sawwaah le Muusa wa le chaʼabah Bani Israaʼiil wa kikkeef Allah maragaahum min balad Masir.
Awwal Muusa wadda martah Siffuura le nasiibah Yasruun wa hu khibilaaha.
Wa wadda maʼaaha iyaalha al‑itneen.Al‑bikir Muusa sammaah Girchuum (maʼanaatah ajnabi) achaan Muusa ajnabi fi l‑balad.
Wa l‑aakhar sammaah Aliʼaazar (maʼanaatah Allah yafzaʼ) achaan Allah Rabb abuuh fazaʼah wa najjaah min seef Firʼoon malik Masir.
Wa Yasruun nasiib Muusa chaal al‑iyaal wa ammuhum wa maachi yiwaddiihum le Muusa fi l‑sahara gariib le jabal Allah al‑bakaan al‑Muusa nazal foogah.
Wa Yasruun rassal khabar le nasiibah Muusa wa gaal : Daahuuni ana jaayi leek wa jaayib maʼaayi martak Siffuura wa iyaalha. 
Wakit Yasruun wassal,Muusa marag laagaah wa barak giddaamah wa habbaah.Wa assaaʼalo khabar aafiyithum wa baʼad da,dakhalo al‑kheema.
Wa Muusa hajja le nasiibah be kulla cheyy al‑Allah sawwa didd Firʼoon malik Masir wa l‑Masriyiin fi chaan Bani Israaʼiil.Wa hajja leyah be kulla l‑taʼab al‑ligooh fi l‑derib wa kikkeef Allah najjaahum.
Wa Yasruun firih be kulla l‑kheer al‑Allah sawwaah le Bani Israaʼiil wakit najjaahum min al‑Masriyiin.
Wa hu gaal : Baarak Allah al‑najjaaku min ubuudiiyit Firʼoon wa l‑Masriyiin.
Wa hassaʼ ana irift kadar Allah akbar min kulla l‑ilaahaat achaan hu wassaf gudurtah le l‑naas al‑zalamo Bani Israaʼiil. 
Khalaas,Yasruun nasiib Muusa gaddam dahiiye muharraga wa dahaaya aakhariin le l‑Rabb.Wa Haaruun wa kulla chuyuukh Bani Israaʼiil jo le yaakulu maʼa nasiib Muusa giddaam al‑Rabb.
Wa fi l‑yoom al‑taani,Muusa gaaʼid yichaariʼ al‑chaʼab wa humman waagfiin giddaamah min al‑fajur lahaddi l‑achiiye.
Wakit nasiibah Yasruun chaaf kulla cheyy al‑Muusa gaaʼid yisawwiih le l‑chaʼab,gaal leyah : Chunu al‑gaaʼid tisawwiih le l‑chaʼab da ?Maala inta wiheedak bas tagood tichaariʼhum ?Wa maala humman kulluhum waagfiin giddaamak min al‑fajur lahaddi l‑achiiye ? 
Wa Muusa radda le nasiibah wa gaal : Achaan al‑chaʼab yaju leyi le nasʼal leehum al‑Rabb.
Wa kan induhum muchkila kula,humman yaju leyi le nisawwi leehum chariiʼa been al‑waahid wa l‑aakhar.Wa niʼarrifhum be gawaaniin al‑Rabb wa wasiiyaatah. 
Wa nasiib Muusa gaal leyah : Al‑cheyy al‑inta gaaʼid tisawwiih da ma adiil !
Inta gaaʼid titaʼʼib nafsak wa titaʼʼib al‑chaʼab kula maʼaak achaan al‑cheyy da faat gudurtak.Wa inta wiheedak ma tagdar tisawwiih.
Wa hassaʼ da,asmaʼ kalaami wa wasiiyti wa khalli al‑Rabb yukuun maʼaak !Gaddim suʼaal al‑chaʼab le l‑Rabb achaan inta mumassil al‑chaʼab giddaam Allah.
Wa allimhum al‑gawaaniin wa l‑wasaaya wa arrifhum al‑derib al‑waajib yichiiluuh wa l‑cheyy al‑waajib yisawwuuh.
Wa baʼad da,aʼazil min kulla l‑chaʼab rujaal gaadriin wa khaayfiin min al‑Rabb wa amiiniin wa ma yakhbalo al‑rachwa.Wa khuttuhum masʼuuliin fi l‑chaʼab.Waahidiin minhum yisawwu chariiʼa le alif naadum wa le miya wa le khamsiin wa la achara.
Wa khalliihum yichaaruʼu al‑chaʼab fi kulla wakit.Humman yichaaruʼuuhum fi machaakilhum al‑dugaag wa laakin machaakilhum al‑kubaar kamaan yiwadduuhum leek inta.Wa da yikhaffif leek inta achaan humman kula yichiilu al‑tagala maʼaak.
Wa kan tisawwi al‑cheyy al‑amarak beyah al‑Rabb,misil da tagdar tilhammal masʼuuliiytak.Wa kulla l‑chaʼab yigabbulu buyuuthum be l‑salaam. 
Wa Muusa simiʼ kalaam nasiibah wa sawwa kulla cheyy al‑hu gaalah leyah.
Wa azal rujaal gaadriin min kulla Bani Israaʼiil wa khattaahum masʼuuliin fi l‑chaʼab.Wa waahidiin minhum yisawwu chariiʼa le alif naadum wa le miya wa le khamsiin wa la achara.
Wa gaaʼidiin yichaaruʼu al‑chaʼab fi kulla wakit.Machaakilhum al‑kubaar yigaddumuuhum le Muusa wa l‑dugaag kamaan,humman bas yihilluuhum.
Wa khalaas,Muusa adda nasiibah Yasruun wa hu gabbal baladah.
Wa fi l‑bakaan da,Muusa talaʼ fi l‑jabal le yigaabil al‑Rabb.Wa hu naadaah min raas al‑jabal wa gaal leyah : Guul al‑kalaam da le zurriiyit Yaakhuub.Khabbir Bani Israaʼiil wa guul leehum :
‹ Intu zaatku chiftu al‑cheyy al‑ana sawweetah fi Masir wa kikkeef ana chiltuku misil fi janaahe al‑suguura wa jibtuku aleyi ana Allah.
Fi chaan da,kan intu tasmaʼo kalaami wa tikarrumu muʼaahadati,intu tabgo chaʼabi halaali min kulla l‑chuʼuub hatta kan al‑ard kullaha ke hinti kula.
Wa intu tabgo leyi mamlakat rujaal al‑diin wa umma mukhassasa.› Da l‑kalaam al‑waajib tuguulah le Bani Israaʼiil. 
Wa Muusa gabbal al‑fariig wa tawwaali naadaahum le chuyuukh al‑chaʼab wa kallamaahum be kulla l‑kalaam al‑Allah amarah beyah.
Fi l‑bakaan da,kulla l‑chaʼab raayhum bigi waahid wa gaalo : Kulla l‑kalaam al‑gaalah Allah,aniina nitabbuguuh ! Wa Muusa chaal radduhum le yiwaddiih le Allah.
Wa Allah gaal le Muusa : Daahu ana nigaabilak fi sahaabaay mudallime achaan kulla l‑chaʼab yasmaʼooni wakit ana nikallim maʼaak.Wa be misil da,humman yiʼaamunu beek daayman. Wa fi l‑wakit da,Muusa hajja kalaam al‑chaʼab le Allah.
Wa Allah gaal le Muusa : Gabbil le l‑chaʼab wa khassishum al‑yoom wa ambaakir.Wa khalli yikhassulu khulgaanhum.
Wa yukuunu jaahiziin le l‑yoom al‑taalit achaan fi l‑yoom da,ana Allah nanzil fi jabal Siinaaʼ giddaam kulla l‑chaʼab.
Khutt huduud been al‑chaʼab wa l‑jabal wa guul leehum :‹ Angarʼu ma tatlaʼo fi l‑jabal wa la tilammusuuh.Ayyi naadum al‑yilammis al‑jabal da,yaktuluuh.
Wa l‑naadum da,naadum aakhar battaan ma yilammisah illa yarjumuuh walla yizarruguuh be nuchchaab.Kan bahiime walla naadum kula,ma yikhalluuh hayy.Wa laakin wakit simʼo daribiin al‑buug,waahidiin minhum yagdaro yarkabo fi l‑jabal.› 
Wa Muusa nazal min al‑jabal wa khassas al‑chaʼab wa humman khassalo khulgaanhum.
Wa hu gaal leehum : Jahhuzu nufuusku le l‑yoom al‑taalit.Ma tarugdu maʼa awiinku fi l‑mudda di. 
Wa fi l‑yoom al‑taalit be fajur,al‑chaʼab chaafo barraaga wa simʼo hiss hana raʼad wa chaafo sahaabaay kabiire fi l‑jabal wa simʼo daribiin chadiid hana buug.Fi l‑bakaan da,kulla l‑chaʼab al‑gaaʼidiin fi l‑fariig rajafo.
Wa Muusa marag al‑chaʼab barra min al‑fariig le yigaabulu al‑Rabb.Wa humman wagafo fi gaʼar al‑jabal.
Wa kulla jabal Siinaaʼ mukhatta be dukhkhaan achaan Allah nazal foogah be naar.Al‑dukhkhaan yatlaʼ min al‑jabal misil dukhkhaan al‑furun wa kulla l‑jabal rajaf be chidde.
Wa daribiin al‑buug gaaʼid yiziid.Wakit Muusa gaaʼid yikallim maʼa l‑Rabb,hu yurudd leyah be hiss misil hiss al‑raʼad.
Wa Allah nazal fi raas jabal Siinaaʼ wa naada Muusa le yarkab fi raas al‑jabal.Wa Muusa rikib.
Wa Allah gaal le Muusa : Anzil wa hazzir al‑chaʼab achaan ma yufuutu al‑huduud le yaju yichiifuuni.Kan humman faato al‑huduud,katiir minhum yumuutu.
Wa hatta kan rujaal al‑diin dawwaro yigarrubu leyi kula,khalli yikhassusu nufuushum achaan ana Allah ma nadrubhum. 
Wa Muusa gaal le Allah : Al‑chaʼab ma yagdaro yatlaʼo fi jabal Siinaaʼ achaan inta zaatak bas hazzartina wa gult nukhuttu huduud ambeenna aniina wa l‑jabal wa najʼalooh mukhaddas. 
Wa Allah radda leyah wa gaal : Anzil wa battaan atlaʼ leyi inta wa Haaruun.Wa laakin rujaal al‑diin wa l‑chaʼab,khalli ma yufuutu al‑huduud wa yigarrubu leyi wa be da,ana ma nadrubhum. 
Wa Muusa nazal le l‑chaʼab wa khabbaraahum.
Wa l‑Rabb kallam kulla l‑kalaam da wa gaal :
 Ana Allah Ilaahak bas maragtak min Masir balad al‑ubuudiiye.
 Ma taʼabud ilaahaat aakhariin illa ana.
 Ma tasnaʼ sanam fi ayyi hajim min al‑achya al‑gaaʼidiin foog fi l‑sama aw tihit fi l‑ard aw fi lubb al‑almi al‑fi l‑ard.
Wa ma tasjud giddaam al‑asnaam dool wa la taʼabudhum achaan ana bas Allah Ilaahak.Ana Allah khayyuur yaʼni ma nidoor taʼabud ilaah aakhar.Wa ana niʼaakhib al‑iyaal wa iyaal al‑iyaal be zunuub abbahaathum lahaddi l‑zurriiye al‑taalta wa l‑raabʼe kan humman yakrahooni.
Wa laakin ana nisawwi al‑kheer le aalaaf al‑zurriiyaat al‑yihibbuuni wa yitabbugu wasiiyaati.
 Ma tahlif be usmi ana Allah Ilaahak be kidib achaan al‑yahlif be usmi be kidib,ana Allah ma najʼalah bari.
 Azzakkar yoom al‑sabt wa ajʼalah yoom mukhaddas.
Inta takhdim le muddit sitte yoom wa tikammil kulla khidimtak.
Wa laakin al‑yoom al‑saabiʼ hu sabt leyi ana Allah Ilaahak.Fi l‑yoom da,ma takhdim ayyi cheyy wa la inta wa la awlaadak wa la banaatak wa la abiidak wa la khadiimak wa la bahaaymak wa la l‑ajaanib al‑gaaʼidiin maʼaak fi hillitak.
Achaan fi sitte yoom,Allah khalag al‑samaawaat wa l‑ard wa l‑buhuur wa kulla cheyy al‑fiihum.Wa laakin hu ma khadam fi l‑yoom al‑saabiʼ.Achaan da,hu baarak al‑yoom al‑saabiʼ wa jaʼalah mukhaddas leyah.
 Karrim ammak wa abuuk achaan umrak yabga tawiil fi l‑ard al‑nantiiha leek ana Allah Ilaahak.
 Ma taktul dimme.
 Ma tazna.
 Ma tasrig.
 Ma tachhad be kidib fi ayyi waahid min jiiraanak.
 Ma titmanna beet jaarak wa la martah wa la abdah wa la khaadmah wa la toorah wa la humaarah wa la ayyi cheyy hanaayah. 
Wakit kulla l‑chaʼab simʼo hiss al‑raʼad wa chaafo al‑barraaga wa simʼo hiss al‑buug wa chaafo al‑jabal gaaʼid yidakhkhin,humman rajafo min al‑khoof wa wagafo baʼiid.
Wa gaalo le Muusa : Hassaʼ da,inta bas kallim leena wa aniina nasmaʼook.Achaan kan al‑Rabb yikallim leena da,aniina numuutu ! 
Wa Muusa gaal le l‑chaʼab : Ma takhaafo !Al‑Rabb ja le yijarribku wa le takhaafo minnah wa ma tisawwu zanib. 
Wa l‑chaʼab wagafo baʼiid wa laakin Muusa garrab wa dakhal fi l‑dalaam al‑bakaan al‑gaaʼid foogah al‑Rabb.
Wa Allah gaal le Muusa : Guul le Bani Israaʼiil :‹ Intu be nufuusku chiftu kadar ana kallamt leeku min al‑sama.
Ma tisawwu leeku ilaah aakhar maʼaayi wa la min fudda wa la min dahab.Abadan ma tisawwuuh.
Abnu leyi madbah min turaab le tigaddumu leyi foogah dahaaya muharragiin wa dahaaya salaama min khanamku wa bagarku.Wa ana naji nibaarikku fi kulla bakaan al‑tinaadu foogah usmi.
Kan tabnu leyi madbah hana hajar,ma tabnuuh be l‑hajar al‑magtuuʼ achaan al‑hadiid al‑tagtaʼooh beyah ma yikhalliih yabga mukhaddas.
Ma tatlaʼo fi l‑madbah be ataba achaan kan talaʼtu,ooritku tigaabil al‑madbah.› 
 Wa dool al‑churuut al‑tantiihum le Bani Israaʼiil.
Kan chareetu abid Ibraani,khalli yakhdim leeku sitte sana wa fi l‑sana al‑saabʼe,yukuun hurr wa da bala ma yikaffi leeku cheyy.
Wa kan jibtuuh wiheedah,tikhalluuh yamchi wiheedah.Wa kan jibtuuh be mara,tikhalluuh yamchi maʼaaha sawa.
Wa kan jibtuuh wa intu bas anteetuuh mara wa wildat leyah awlaad aw banaat,al‑iyaal wa ammuhum yifaddulu leeku wa abuuhum kamaan yamchi wiheedah.
Wa laakin kan al‑abid gaal :‹ Ana niriid siidi wa marti wa iyaali wa ma nidoor nabga hurr ›,
fi l‑bakaan da siidah yichiil al‑abid wa yiwaddiih giddaam al‑Rabb wa yigarribah le l‑baab aw le uud al‑baab wa yigidd adaanah be mukhras.Wa yagood yakhdim leyah ila l‑abad.
 Wa kan raajil baaʼ bineeytah misil khaadim hi ma yatulguuha hurra misil al‑raajil al‑abid.
Wa kan al‑bineeye di ma ajabat siidha al‑charaaha le tabga leyah mara,hu ma yibiiʼha le l‑ajaanib achaan da misil hu khaanha.Khalli ahalha yafdooha.
Wa kan charaaha le yijawwizha le wileedah,da khalli yiʼaamilha misil bineeytah.
Wa kan siidha akhad mara aakhara,khalli ma yangus akilha wa la lubaasha wa la leelitha.
Wa kan waahid min al‑achya al‑talaata dool nagas,hi tamchi hurra min duun tikaffi cheyy.
 Wa kan naadum darab insaan wa katalah,waajib hu kula yaktuluuh.
Wa laakin kan katalah bala raayah wa l‑cheyy da l‑Rabb bas jaʼalah leyah,khalli yamchi fi l‑bakaan al‑ana Allah nihaddidah le yaljaʼ foogah.
Wa kan naadum yugumm be niiytah didd jaarah wa yaktulah be najaada,hu da yichiiluuh wa yaktuluuh hatta kan lajaʼ fi madbahi kula.
 Wa kan naadum darab ammah aw abuuh,waajib yaktuluuh.
 Wa kan naadum khataf insaan wa baaʼah aw ligooh makruub fi beetah,al‑khaatif da waajib yaktuluuh.
 Wa kan naadum ayyar ammah aw abuuh,waajib yaktuluuh.
Wa kan naadum darab abdah aw khaadmah be asa wa katalah,waajib yiʼaakhubuuh.
Laakin kan gaʼad yoom aw yoomeen hatta maat,al‑siid ma yiʼaakhubuuh achaan al‑abid aw al‑khaadim da hu charaah be gursah.
 Wa kan naaseen addaawaso wa wagaʼo foog mara khalbaane wa hi ramat sakhiirha laakin hi aafe,fi l‑bakaan da al‑naadum al‑wagaʼ foogha yikaffi al‑diiye al‑raajilha yatulbah minnah be muwaafagat al‑gaadi.
Wa laakin kan al‑mara di maatat aw hassat,sawwi hasab al‑gaanuun al‑buguul al‑nafis be l‑nafis
wa l‑een be l‑een wa l‑sinn be l‑sinn wa l‑iid be l‑iid wa l‑rijil be l‑rijil
wa l‑haraag be l‑haraag wa l‑jiraah be l‑jiraah wa l‑darbe be l‑darbe.
 Wa kan naadum salla een abdah aw khaadmah,waajib yikhalliih yamchi hurr achaan hu salla eenah.
Wa kan kasar sinn abdah aw khaadmah,waajib yikhalliih yamchi hurr achaan hu kasar sinnah.
 Wa kan toor taʼan raajil aw mara wa katalah,al‑toor da waajib yarjumuuh.Wa lahamah kula ma yaakuluuh.Wa siid al‑toor da yukuun bari.
Wa laakin kan al‑toor da awwal kula maʼruuf yatʼan al‑naas wa l‑naas hazzaro siidah wa siidah ma hafadah wa hu taʼan raajil aw mara wa katalah,fi l‑bakaan da al‑toor yarjumuuh wa siidah kula waajib yaktuluuh.
Wa kan talabo minnah diiye le yafda beeha nafsah,waajib yanti al‑diiye al‑talabooha minnah.
Wa nafs al‑hukum da yahkumu beyah le l‑toor al‑taʼan bineeye aw wileed.
Wa kan al‑toor taʼan abid aw khaadim,siidah yikaffi le siid al‑abid aw al‑khaadim 30 hajar fudda wa l‑toor da,yarjumuuh.
 Wa kan naadum fakka biir aw nakat biir wa khallaaha faathe wa wagaʼ foogha toor aw humaar,
siid al‑biir da yikaffi taman al‑toor aw al‑humaar le siidah.Wa siid al‑biir kamaan yichiil al‑bahiime al‑mayte.
 Kan toor taʼan toor hana naadum aakhar wa katalah,siyaad al‑tiiraan al‑itneen dool yibiiʼu al‑toor al‑hayy wa yilgaasamo tamanah wa l‑toor al‑mayyit kula yilgaasamooh.
Wa laakin kan al‑toor da awwal maʼruuf yatʼan wa siidah ma hafadah adiil,fi l‑bakaan da siid al‑toor al‑taʼan yikaffi al‑toor.Wa hu yichiil al‑toor al‑mayyit. 
 Wa kan naadum sarag toor aw kharuuf wa dabahah aw baaʼah,hu yikaffi al‑toor khamsa tiiraan wa l‑kharuuf arbaʼa khurfaan.
Wa kan be leel sarraag ja yasrig wa naadum darabah wa katalah,da ma yinhasib jariimit katil.
Illa kan al‑sirge wa l‑katil kaano baʼad taluuʼ al‑harraay,da yinhasib jariimit katil.Wa ayyi sarraag kan karabooh,yikaffi hukum le l‑naadum al‑hu sarag minnah.Wa kan ma indah cheyy yikaffi beyah,yibiiʼuuh.
 Wa kan ligo fi bakaan al‑sarraag bahiime hayye al‑hu sirigaaha,misil toor aw humaar aw khanamaay,hu yikaffiiha marrateen.
 Wa kan naadum sarrah bahaaymah fi zereʼ aw jineenit inab hana jaarah wa khalla bahaaymah akaloohum,hu waajib yikaffi siidhum min ahsan intaaj hana zerʼah aw jineentah.
 Wa kan naadum harrag hariige wa l‑naar di lihgat al‑zariibe wa akalat kiimaan al‑gameh aw ganaadiil al‑lissaaʼ ma gataʼoohum min al‑zereʼ,al‑naadum da yikaffi kulla l‑khasaara di le siid al‑zereʼ.
 Wa kan naadum khatta amaana hint fudda aw achya aakhariin bakaan jaarah wa l‑amaana di sirgooha,al‑sarraag da kan ligooh yikaffiiha marrateen.
Wa kan al‑sarraag ma ligooh,al‑naadum al‑dammo fi bakaanah al‑amaana yiwadduuh giddaam al‑Rabb le yichiifu kan hu bas akal al‑amaana di.
Wa kan naaseen alkhaalato fi cheyy misil toor aw humaar aw khanamaay aw khalag aw ayyi cheyy aakhar al‑humman alkhaalato foogah,al‑naaseen dool waajib yamchu giddaam al‑Rabb.Wa l‑naadum al‑ramatah al‑chariiʼa da yikaffi marrateen le l‑aakhar.
 Wa kan naadum wadda toor aw khanamaay aw humaar aw bahiime aakhara misil amaana le jaarah wa l‑bahiime di maatat aw anʼadarat aw sirgooha wa naadum ma chaafha,
khalaas al‑naadum al‑khatto fi bakaanah al‑bahiime yahlif be usum Allah kadar hu ma sabbab al‑khasaara al‑bigat fi l‑bahiime di.Fi l‑haala di,hu ma yikaffi cheyy le siid al‑bahiime.Wa siid al‑bahiime waajib yikhassid be l‑haliife di.
Wa kan al‑bahiime di sirgooha be sabab hu ma fakkar leeha,fi l‑haala di hu yikaffi siidha.
Wa kan al‑bahiime akalaaha haywaan,hu waajib yijiib danabha aw adaanha.Fi l‑haala di,hu ma yikaffi cheyy.
 Wa kan naadum attal bahiime min jaarah wa baʼadeen al‑bahiime di anʼadarat aw maatat wa siidha ma fiih,al‑naadum al‑attalaaha da yikaffiiha.
Wa laakin kan siidha haadir,al‑naadum al‑attalaaha ma yikaffi cheyy.Wa kan al‑bahiime di muʼajjara,al‑ujra tikhatti al‑khasaara di.
 Wa kan raajil garrab le bineeye udriiye al‑lissaaʼ ma karabo raasha wa hu lamma maʼaaha wa tallafha,hu waajib yikaffi jeebha wa yaakhudha.
Wa kan abu al‑bitt aba kula,al‑raajil waajib yikaffi jeeb al‑banaat al‑udriiyaat.
 Ma tikhallu al‑saahira tiʼiich.
 Wa ayyi naadum al‑yargud maʼa bahiime,waajib yaktuluuh.
 Wa kan naadum khalla Allah wa gaddam dahiiye le ilaah aakhar,waajib yidammuruuh.
 Ma tazulmu al‑khariib wa la tidaayuguuh achaan awwal intu kula khariibiin fi Masir.
Ma tazulmu al‑araamil aw al‑ataama.
Wa kan intu zalamtuuhum,ana nasmaʼ siraakhhum wakit humman yasrakho leyi.
Wa nakhdab leeku chadiid wa naktulku be l‑seef.Wa awiinku kula yabgo araamil wa iyaalku kula yabgo ataama.
 Kan naadum waahid min chaʼabi miskiin wa gaaʼid maʼaak wa dayyantah maal,ma tarbah foogah yaʼni ma tidayyinah be riba.
Wa kan chilt khalag hana naadum fi deen,waajib tigabbilah leyah gubbaal al‑harraay ma tagaʼ.
Achaan da bas al‑khalag al‑waahid al‑hu yilkhatta beyah.Wa kan ma gabbaltah leyah,hu yunuum be chunu ?Wa kan sarakh leyi,ana nasmaʼah achaan ana hanuun.
 Ma tiʼayyirni ana al‑Rabb wa ma talʼan kabiir chaʼabak.
 Ma tiʼakhkhir leyi gaddimiin awwal asiir al‑inab wa dihin al‑zaytuun.Wa gaddim leyi wileedak al‑bikir kula.
Wa battaan kula,gaddim leyi wald al‑bikir min bagarak wa khanamak.Khalli ayyi wald bikir yagood sabʼa yoom maʼa ammah wa fi l‑yoom al‑taamin,gaddimah leyi.
 Waajib intu tabgo naas mukhassasiin leyi.Wa be da,ma taakulu fadle hana bahiime al‑katalaaha haywaan.Laakin antuuha le l‑kulaab.
 Ma tangul al‑guwaale been al‑naas.Ma tachhad be kidib achaan tansur al‑khaati.
Ma tiʼaawin al‑katiiriin kan humman yidooru yisawwu cheyy fasil.Wa fi l‑chariiʼa,ma titallif chahaadtak le tistafig maʼa l‑katiiriin.
Wa ma tiʼaawin al‑miskiin kula fi l‑chariiʼa achaan hu miskiin bas.
 Wa kan ligiit toor hana aduuk aw humaarah muwaddir,waddiih leyah.
Wa kan chift humaar hana naadum al‑yakrahak waagiʼ tihit himlah,ma tikhalliih wa tamchi.Wa laakin arfaʼah maʼaayah.
 Ma tazlum al‑miskiin wa tidangis al‑chariiʼa.
Ma tatham insaan be kidib.Wa ma tahkim be l‑moot le l‑insaan al‑bari aw al‑saalih.Al‑naadum al‑fasil al‑sawwa misil da,ana Allah ma najʼalah saalih.
Ma takhbal rachwa achaan hi taʼami uyuun al‑masaaʼiil wa tiʼawwij kalaam al‑saalihiin.
 Ma tazlum al‑khariib.Intu taʼarfu iichit al‑khariib achaan intu kula awwal ichtu khariibiin fi Masir.
 Fi sitte sana,ahrit zerʼak wa agtaʼ intaajah.
Wa fi l‑sana al‑saabʼe,khalli yubuur wa yugumm bandar.Wa min al‑bandar da,yaakulu masaakiin chaʼabak.Wa l‑faddal kamaan,yaakuluuh haywaanaat al‑kadaade.Wa tisawwi nafs al‑cheyy fi zerʼak hana l‑inab wa l‑zaytuun.
 Akhdim muddit sitte yoom.Wa fi l‑yoom al‑saabiʼ kamaan,anjamma achaan toorak wa humaarak kula yinjammo wa l‑khariib al‑gaaʼid maʼaak wa abdak kula yinjammo.
 Sawwu kulla cheyy al‑gultah leeku.Wa ma tihajju be usum ilaah aakhar wa la yinsamiʼ fi khuchuumku.
 Ayyudu leyi talaata marraat fi l‑sana.
Ayyudu iid al‑Khubza bala Tawwaara.Fi sabʼa yoom,taakulu khubza bala tawwaara misil ana amartuku.Wa da fi wakit al‑muhaddad fi chahar al‑Ganaadiil al‑chahar al‑intu maragtu beyah min balad Masir.Ma taju giddaami iideeku yaabsiin.
 Wa baʼad da,ayyudu iid al‑Gatiʼ wa gaddumu leyi awwal intaaj al‑gataʼtuuh min ziraaʼitku al‑teerabtuuhum.Wa baʼad da,ayyudu iid al‑Lammiin fi kumaalit al‑sana wakit intu tilimmu foogah intaaj ziraaʼitku.
Wa talaata marraat fi l‑sana,ayyi dakar minku yaji giddaami ana Allah al‑Rabb le yaʼabudni.
 Ma tigaddumu leyi damm al‑dahiiye maʼa ayyi cheyy al‑indah tawwaara.Wa ma tikhallu chaham dahiiyat al‑iid yargud lahaddi fajur.
Wa gaddumu awwal intaaj ziraaʼitku le beet Allah Ilaahku. Wa ma tirakkubu laham al‑sakhal fi laban ammah.
 Chiifu,ana nirassil malak yamchi giddaamku fi l‑derib wa yahfadku.Wa yiwaddiiku fi l‑bakaan al‑ana jahhaztah leeku.
Fakkuru foogah wa taabuʼu kalaamah wa ma taʼasooh achaan hu ma yisaamih isyaanku achaan hu yimassilni.
Wa laakin kan titiiʼuuh wa tisawwu kulla cheyy hasab kalaami,ana nabga adu le udwaanku wa nidaayig al‑yidaayuguuku.
Wa malaki yamchi giddaamku wa yiwaddiiku fi balad al‑Amuuriyiin wa l‑Hittiyiin wa l‑Firizziyiin wa l‑Kanʼaaniyiin wa l‑Hiwwiyiin wa l‑Yabuusiyiin wa nidammirhum.
Ma tasjudu le ilaahaathum wa la taʼabuduuhum wa la tisawwu al‑cheyy al‑humman gaaʼidiin yisawwuuh.Laakin armu wa dammuru al‑hujaar al‑khazzoohum le l‑ibaada.
Aʼabuduuni ana Allah Ilaahku wa nibaarik akilku wa charaabku wa namrug al‑marad min usutku.
Wa fi baladku,ma fi ayyi mara al‑tabga aagre wa la tarmi sakhiirha.Wa nantiiku umur tawiil.
 Wa nirassil al‑khoof le kulli umma al‑tagiif giddaamku achaan tibarjil wa tajri minku.
Wa nirassil al‑nahale giddaamku le tatrudhum le l‑Hiwwiyiin wa l‑Kanʼaaniyiin wa l‑Hittiyiin.
Laakin ana ma natrudhum marra waahid fi sana waahide achaan al‑balad ma tabga kharaab wa haywaanaat al‑kadaade yabgo katiiriin wa yugummu didduku.
Ana natrudhum chiyya chiyya lahaddi intu tabgo katiiriin wa tawrusu al‑balad.
Wa nisawwi huduudku min al‑bahar al‑Ahmar lahaddi l‑bahar al‑Abyad wa min al‑sahara lahaddi bahar al‑Furaat.Nidiss fi iideeku sukkaan al‑balad wa taturduuhum giddaamku.
Ma tisawwu alaakha maʼaahum wa la maʼa ilaahaathum.
Ma tikhalluuhum yaskunu fi baladku maʼaaku achaan yilizzuuku tisawwu zanib giddaami.Achaan kan intu abadtu ilaahaathum,da yabga leeku charak. 
Wa baʼad da,Allah gaal le Muusa : Atlaʼo leyi fi l‑jabal,inta wa Haaruun wa awlaadah Nadaab wa Abiihu wa 70 chuyuukh min Bani Israaʼiil.Wa asjudu min baʼiid.
Wa khalli inta Muusa wiheedak bas taji leyi ana Allah.Wa kan le l‑aakhariin kamaan,ma yaju gariib.Wa khalli al‑chaʼab ma yatlaʼo maʼaak. 
Khalaas,Muusa gabbal kallam al‑chaʼab be kulla kalaam Allah wa gawaaniinah.Wa kulla l‑chaʼab raddo leyah be hiss waahid wa gaalo : Aniina nisawwu kulla cheyy hasab kalaam Allah. 
Muusa katab kulla kalaam Allah.Wa ambaakir fajur,Muusa bakkar wa bana madbah fi gaʼar al‑jabal.Wa battaan khazza 12 hajar ale hasab adad gabaayil Bani Israaʼiil.
Wa Muusa rassal subyaan min Bani Israaʼiil wa humman gaddamo le Allah dahiiye muharraga wa dabaho tiiraan dahaaya salaama.
Wa Muusa sabba nuss al‑damm fi mawaaʼiin.Wa nussah al‑aakhar kamaan,rachcha beyah al‑madbah.
Wa chaal kitaab al‑muʼaahada al‑hu katabah wa garaah le l‑chaʼab.Wa humman gaalo : Aniina nisawwu kulla cheyy hasab kalaam Allah wa nitiiʼuuh. 
Wa Muusa chaal al‑faddal min al‑damm wa rachcha beyah al‑chaʼab wa gaal : Daahu damm al‑muʼaahada al‑Allah sawwaaha maʼaaku hasab kulla kalaamah al‑gaalah leeku. 
Muusa wa Haaruun wa awlaadah Nadaab wa Abiihu wa 70 chuyuukh min Bani Israaʼiil talaʼo al‑jabal.
Wa chaafo Allah Ilaah Bani Israaʼiil.Wa tihtah cheyy misil ard min al‑yaakhuut al‑akhdar wa da chaffaaf misil al‑sama.
Wa laakin al‑Rabb ma madda iidah le yahlik kubaaraat Bani Israaʼiil.Humman chaafo al‑Rabb wa baʼad da,akalo wa chirbo giddaamah.
Wa Allah gaal le Muusa : Atlaʼ leyi fi raas al‑jabal wa agood fi l‑bakaan da.Wa nantiik liihaan itneen hana hajar al‑ana katabt fooghum al‑wasaaya wa l‑gawaaniin le l‑naas yilʼallamoohum. 
Wa Muusa chaal maʼaayah musaaʼidah Yachuuʼ wa talaʼo fi jabal Allah.
Wa gabul ma yatlaʼo,Muusa gaal le chuyuukh Bani Israaʼiil : Arjoona hini lahaddi nigabbulu leeku.Daahu Haaruun wa Huur gaaʼidiin maʼaaku.Kan induku muchkila,amchu leehum. 
Wa khalaas,Muusa talaʼ al‑jabal wa l‑sahaabaay saddat al‑jabal marra waahid.
Wa majd Allah gaʼad fi jabal Siinaaʼ.Fi muddit sitte yoom,al‑sahaabaay saddat al‑jabal.Wa fi l‑yoom al‑saabiʼ,Allah naada Muusa min ust al‑sahaabaay.
Wa fi uyuun Bani Israaʼiil,majd Allah anchaaf misil al‑naar al‑gaaʼide taakul fi raas al‑jabal.
Wa Muusa dakhal fi ust al‑sahaabaay wa talaʼ battaan foog fi l‑jabal.Wa gaʼad fi raas al‑jabal 40 nahaar wa 40 leele.
Wa Allah hajja le Muusa wa gaal :
 Guul le Bani Israaʼiil :‹ Ayyi naadum minku al‑galbah kariim khalli yijiib leyi hadiiye.
Wa dool al‑hadaaya al‑intu takhbaloohum min Bani Israaʼiil.Humman dahab wa fudda wa nahaas
wa gumaach zahri wa garadi wa ahmarwa gumaach kattaan wa suuf inze
wa firaaw kubaach madbuukhiin wa mulawwaniin be loon ahmarwa farwa hint ijil al‑baharwa hatab hana chadar al‑sunt
wa dihin le l‑faanuuswa itir le dihin al‑masahaanwa itir le l‑bakhuur al‑muʼattar
wa hajar al‑usmah agiigwa hujaar aakhariin khaaliyiin le yijammulu beehum al‑farmala wa l‑sideeriiye hana kabiir rujaal al‑diin.
 ‹ Abnu leyi bakaan mukhaddas le nagood fi usutku.
Wa asnaʼo al‑kheema di wa muʼiddaatha sawa sawa min al‑nizaam al‑ana niwassifah leek.
 ‹ Asnaʼ sanduug min khachab al‑sunt tuulah duraaʼeen wa nuss wa urdah duraaʼ wa nuss wa tuulah foog kula duraaʼ wa nuss.
Wa amsahah be dahab saafi min daakhal lahaddi barra.Wa darris khachmah kula be dahab.
Wa asnaʼ arbaʼa khawaatim hana dahab wa lassighum fi l‑koonyaat al‑arbaʼa hana l‑sanduug.Wa da itneen fi l‑nuss al‑waahid wa itneen fi l‑nuss al‑aakhar.
Wa addil iidaan itneen min hatab al‑sunt wa amsahhum be dahab.
Wa dakhkhilhum fi l‑khawaatim al‑arbaʼa al‑mulassagiin fi l‑sanduug achaan yichiiluuh beehum.
Wa l‑iidaan dool khalliihum yagoodu fi l‑khawaatim,ma yisilluuhum minhum abadan.
Wa khutt fi lubb al‑sanduug al‑liihaan al‑fooghum kalimaat al‑muʼaahada al‑ana nantiihum leek.
 ‹ Wa asnaʼ sidaade le l‑sanduug min dahab saafi.Tuul al‑sidaade di yukuun duraaʼeen wa nuss wa urdaha duraaʼ wa nuss.
Asnaʼ min al‑dahab makhluugiin samaawiyiin itneen wa khuttuhum ayyi waahid fi taraf al‑sidaade mulgaabiliin.
Khutt ayyi waahid fi taraf al‑sidaade yaʼni al‑waahid be hini wa l‑aakhar be hinaak mulassagiin fi l‑sidaade.
Wa l‑makhluugiin al‑samaawiyiin dool mumattitiin janaaheehum giddaam wa mukhattiyiin beehum al‑sidaade.Ayyi waahid mugaabil al‑aakhar wa mudangiriin ale l‑sidaade.
 ‹ Wa khutt al‑sidaade fi khachum al‑sanduug.Wa fi daakhal al‑sanduug,khutt al‑liihaan al‑fooghum kalimaat al‑muʼaahada al‑ana nantiihum leek.
Wa hinaak foog le sidaadit al‑sanduug ambeen al‑makhluugiin al‑samaawiyiin al‑itneen,ana nigaabilak.Wa nikallim leek be kulla l‑awaamir al‑nantiihum le Bani Israaʼiil.
 ‹ Asnaʼ tarabeeza be khachab al‑sunt.Tuulha duraaʼeen wa urdaha duraaʼ wa tuulha foog duraaʼ wa nuss.
Wa amsahha be dahab saafi.Wa darris khachumha be dahab.
Wa hawwig khachum al‑tarabeeza be hatab urdah yukuun arbaʼa usbaʼ wa darrisah be dahab.
Wa asnaʼ arbaʼa khawaatim min dahab wa lassighum fi l‑koonyaat al‑arbaʼa hana l‑tarabeeza.Kulla khaatim yagood muwaafig le rijil waahide min al‑tarabeeza.
Wa l‑khawaatim yabgo gariibiin le khachum al‑tarabeeza.Wa be da,yagdaro yidissu fooghum iidaan itneen wa yichiilu beehum al‑tarabeeza.
Wa l‑iidaan dool sawwiihum be hatab al‑sunt wa amsahhum be dahab le yichiilu beehum al‑tarabeeza.
Wa l‑tarabeeza di sawwi leeha sufar wa kharaariif wa abaariig wa kiisaan min dahab saafi al‑yistaʼmaloohum wakit yigaddumu hadaaya charaab.
Wa khutt fi l‑tarabeeza al‑khubza al‑yigaddumuuha leyi.Wa hi tukuun giddaami daayman.
 ‹ Wa asnaʼ leyi faanuus min dahab saafi.Al‑faanuus da wa gaʼarah wa saagah wa kiyeesaatah wa dakaarmah wa zuhuurah kulla ke sunʼa waahide bas.
Wa yilfarraʼ min saag al‑faanuus da sitte furuuʼ,talaata furuuʼ min nuss waahid wa talaata min nuss aakhar.
Wa fi ayyi firiʼ,sawwi talaata kiyeesaat yichaabuhu zahrat al‑looz be dukrumitha wa waragha.Wa da fi kulla firiʼ min al‑furuuʼ al‑sitte.
Wa fi saag al‑faanuus kula,sawwi arbaʼa kiyeesaat yichaabuhu zahrat al‑looz be dukrumitha wa waragha.
Wa tihit ayyi machbak hana furuuʼ itneen,sawwi dukrume.
Wa kulla l‑dakaarim wa l‑furuuʼ yukuunu madguugiin sunʼa waahide bas min dahab saafi.
Wa sawwi sabʼa tiyeesaat le l‑naar wa khuttuhum fi l‑faanuus da achaan wakit yiwalluʼuuhum,niiraanhum yidawwu kulla l‑bakaan al‑giddaamhum.
Sawwi kalaaliib wa taffaayaat min dahab saafi.
Wa l‑dahab al‑saafi al‑tasnaʼ beyah al‑faanuus wa kulla muʼiddaatah,waznah yabga 34 kiilo.
Wa khalaas,chiif wa asnaʼ kulla cheyy hasab al‑nizaam al‑ana wassaftah leek fi l‑jabal da.
 ‹ Wa sawwi al‑kheema be achara gitʼe min gumaach hana kattaan mukhayyat adiil al‑loonah zahri wa garadi wa ahmar.Wa khayyit fi l‑gitaʼ dool suwar makhluugiin samaawiyiin be khiyaatit khayyaati maʼruuf.
Wa tuul al‑gitaʼ dool yukuun sawa sawa.Ayyi waahide tukuun indaha 28 duraaʼ wa urdaha 4 duraaʼ.
Wa l‑gitaʼ dool,khamsa yilimmuuhum sawa fi majmuuʼa waahide wa l‑khamsa al‑aakhariin kula yilimmuuhum sawa.
Wa kachkich taraf al‑khamsa be gumaach zahri wa taraf al‑khamsa al‑aakhariin kula kachkichah be nafs al‑gumaach.
Sawwi 50 manaakhir fi l‑majmuuʼa al‑awwal wa 50 manaakhir fi l‑majmuuʼa al‑taaniye.Wa l‑manaakhir dool yukuunu mulgaabiliin.
Wa sawwi 50 fangar hana dahab wa achbik beyah al‑manaakhir kulli waahide maʼa l‑aakhara.Wa be da,al‑majmuuʼteen yabgo kheema waahide.
 ‹ Wa sawwi al‑khita al‑awwal min 11 gitʼe matruuriin be suuf inze.Wa khuttah be foog le l‑kheema.
Wa tuul al‑gitaʼ dool yukuunu sawa sawa.Wa tuul al‑waahide 30 duraaʼ wa urdaha 4 duraaʼ.
Wa l‑gitaʼ dool,khamsa yilimmuuhum sawa wa l‑sitte al‑aakhariin kula yilimmuuhum sawa.Wa l‑gitʼe al‑saadse di tatbugha foog khachum al‑kheema.
Wa sawwi 50 manaakhir fi nuss kulli waahide min al‑majmuuʼteen.
Wa sawwi 50 fangar min nahaas wa achbik beyah al‑manaakhir kulli waahide maʼa l‑aakhara.Wa be da,al‑majmuuʼteen yabgo khita waahid.
Wa l‑khita da,nussah al‑faayit fi l‑tuul,dalliih be wara le l‑kheema.
Wa nussah al‑faayit fi l‑urd,dalliih fi nuss al‑kheema be duraaʼ.Wa be l‑nuss al‑aakhar hana l‑kheema kula,dalliih be duraaʼ.Wa be da,al‑khita yikhatti al‑kheema marra waahid.
 ‹ Wa sawwi al‑khita al‑taani be firaaw kubaach madbuukhiin wa mulawwaniin be loon ahmar.Wa l‑khita al‑taalit da,sawwiih be firaaw ijil al‑bahar.
 ‹ Khuzz khachab al‑sunt wa russah le tabni beyah kheemat al‑ibaada.
Ayyi waahid min al‑khachab da tuulah yukuun 10 duraaʼ wa urdah yukuun duraaʼ wa nuss.
Le ayyi khachaba sawwi rijle itneen al‑yagdaro yisabbutuuha maʼa l‑aakhariin.Kulla l‑khachab da sawwiih misil da.
Wa addil 20 khachab fi l‑nuss al‑junuubi hana l‑kheema.
Wa sawwi 40 asaas hana fudda min tihit le l‑ichriin khachab.Le kulli khachaba waahide,sawwi asaas itneen tihit rijileenha al‑itneen.
Wa 20 khachab yukuunu fi l‑nuss al‑munchaakhi hana l‑kheema.
Wa dool kula,sawwi leehum 40 asaas hana fudda min tihit.Le kulli khachaba waahide sawwi asaas itneen tihit rijileenha al‑itneen.
Wa 6 khachab yukuunu fi l‑nuss al‑warraani hana l‑kheema al‑mugaabil al‑kharib.
Wa sawwi khachab itneen le l‑koonyaat al‑wara.
Wa l‑khachab al‑itneen dool mulassagiin min tihit lahaddi foog.Wa be foog,yisabbutuuhum be khaatim.Wa da yabga fi l‑koonyaat al‑itneen al‑gaaʼidiin be wara.
Wa be da,yukuun 8 khachab wa induhum 16 asaas hana fudda.Wa tihit kulli khachaba,fi asaas itneen.
 ‹ Wa sawwi 5 maraadiis min khachab al‑sunt le l‑nuss al‑junuubi.
Wa sawwi 5 aakhariin le l‑nuss al‑munchaakhi hana l‑kheema.Wa battaan sawwi 5 le nussaha al‑warraani al‑mugaabil al‑kharib.
Wa l‑murdaas al‑ustaani al‑tawiil al‑gaaʼid fi gismit al‑khachab yamchi min tarafha le tarafha.
Wa amsah kulla l‑khachab da be dahab wa asnaʼ khawaatim hana dahab al‑tidiss fooghum al‑maraadiis.Wa amsah al‑maraadiis kula be dahab.
 ‹ Wa sawwi al‑kheema di hasab al‑nizaam al‑ana wassaftah leek fi l‑jabal da.
 ‹ Wa sawwi sitaar min gumaach hana kattaan mukhayyat adiil al‑loonah zahri wa garadi wa ahmar.Wa khayyit foogah suwar makhluugiin samaawiyiin be khiyaatit khayyaati maʼruuf.
Wa tiʼalligah fi manaakhir hana dahab al‑gaaʼidiin fi arbaʼa amuud min hatab al‑sunt al‑mamsuuhiin be dahab.Wa l‑amad dool musabbatiin fi arbaʼa asaas hana fudda.
Wa allig al‑sitaar da be fangar wa khutt al‑sanduug al‑foogah liihaan al‑muʼaahada khaadi le l‑sitaar.Wa be da,al‑sitaar yafsul been al‑bakaan al‑mukhaddas wa l‑bakaan al‑mukhaddas marra waahid.
 ‹ Wa sidd al‑sanduug da be sidaadtah wa khuttah fi l‑bakaan al‑mukhaddas marra waahid.
Wa barra min al‑sitaar fi l‑bakaan al‑mukhaddas,khutt al‑tarabeeza fi l‑nuss al‑munchaakhi hana l‑kheema wa khutt al‑faanuus mugaabilha fi l‑nuss al‑junuubi.
 ‹ Wa sawwi sitaar le baab al‑kheema min gumaach hana kattaan mukhayyat adiil al‑loonah zahri wa garadi wa ahmar.Wa da be khiyaatit khayyaati maʼruuf.
Wa le l‑sitaar sawwi leyah khamsa amuud hana hatab al‑sunt al‑mamsuuhiin be dahab.Wa sawwi leehum manaakhir hana dahab wa le l‑amad dool sawwi leehum khamsa asaas min nahaas.
 ‹ Wa sawwi madbah murabbaʼ min khachab al‑sunt.Tuulah 5 duraaʼ wa urdah 5 duraaʼ wa tuulah foog kula 3 duraaʼ.
Wa sawwi arbaʼa guruun fi koonyaatah al‑arbaʼa.Wa l‑madbah wa l‑guruun yukuunu sunʼa waahide bas.Wa amsahah be nahaas.
Wa asnaʼ kulla muʼiddaatah min nahaas.Humman al‑mawaaʼiin al‑yarfaʼo beehum al‑rumaad al‑mudahhan wa l‑feelaat wa l‑kiisaan al‑yuruchchu beehum al‑damm wa l‑hadiidaay al‑yisillu beeha al‑laham wa khammaamaat al‑naar.
 ‹ Wa asnaʼ le l‑madbah tachaacha min nahaas indaha arbaʼa khawaatim kula min nahaas fi chawaaribha al‑arbaʼa.
Wa khutt al‑tachaacha di fi lubb al‑madbah wa be da,tukuun fi gismit al‑madbah.
Wa sawwi le l‑madbah iidaan itneen min hatab al‑sunt wa amsahhum be nahaas.
Wa l‑iidaan dool dissuhum fi l‑khawaatim al‑gaaʼidiin fi jawaanib al‑madbah le yichiiluuh beehum.
Wa l‑madbah yukuun mujawwaf yaʼni indah lubb.Wa asnaʼah be khachab misil ana wassaftah leek fi l‑jabal da.
 ‹ Wa sawwi fadaay le l‑kheema.Wa be l‑nuss al‑junuubi,tuulha yukuun 100 duraaʼ wa indaha sataayir min gumaach hana kattaan mukhayyat adiil.
Wa indaha 20 amuud wa 20 asaas min nahaas.Wa l‑manaakhir wa l‑rubaat al‑gaaʼidiin fi l‑amad dool min fudda.
Wa l‑nuss al‑munchaakhi kula tuulah 100 duraaʼ wa indah sataayir wa 20 amuud wa 20 asaas min nahaas.Wa l‑manaakhir wa l‑rubaat al‑gaaʼidiin fi l‑amad dool min fudda.
Laakin al‑nuss al‑kharbaani min al‑fadaay tuulah 50 duraaʼ wa indah sataayir wa 10 amuud wa 10 asaas.
Wa l‑nuss al‑sabhaani ale l‑bakaan al‑harraay tatlaʼ,hu kula tuulah 50 duraaʼ.
 ‹ Wa fi l‑nuss al‑zeenaay hana l‑baab,fiyah sataayir tuulhum 15 duraaʼ wa indah 3 amuud wa 3 asaas.
Wa fi l‑nuss al‑israay hana l‑baab,fiyah sataayir tuulhum 15 duraaʼ wa indah 3 amuud wa 3 asaas.
Wa be da,al‑baab al‑yadkhulu beyah al‑fadaay indah sitaar tuulah 20 duraaʼ min gumaach hana kattaan mukhayyat adiil al‑loonah zahri wa garadi wa ahmar.Wa da be khiyaatit khayyaati maʼruuf.Wa indah 4 amuud wa 4 asaas.
Kulla l‑amad al‑muhawwigiin al‑fadaay yukuunu fooghum rubaat wa manaakhir min fudda.Wa induhum asaas min nahaas.
Wa tuul al‑fadaay yabga 100 duraaʼ wa urdaha 50 duraaʼ wa tuulha foog 5 duraaʼ.Wa sataayirha min gumaach hana kattaan mukhayyat adiil wa asaasha min nahaas.
Wa kulla l‑muʼiddaat al‑yistaʼmaloohum fi l‑kheema wa kulla l‑wutaad hana l‑kheema wa l‑wutaad hana l‑fadaay yabgo min nahaas.
 ‹ Wa aamur Bani Israaʼiil yijiibu leek dihin hana zaytuun maʼsuur wa musaffa le l‑faanuus achaan deyyah yukuun muwalliʼ daayman.
Haaruun wa iyaalah yahfadooh muwalliʼ giddaam Allah fi kheemat al‑ijtimaaʼ giddaam al‑sitaar al‑yidaarig al‑sanduug al‑foogah liihaan al‑muʼaahada.Wa deyy al‑faanuus yukuun muwalliʼ min makhrib lahaddi fajur.Wa da yabga chart daayim le Bani Israaʼiil min zurriiye le zurriiye.
 ‹ Chiil min Bani Israaʼiil akhuuk Haaruun wa awlaadah Nadaab wa Abiihu wa Aliʼaazar wa Itamaar le yabgo leyi rujaal diin.
Wa addil le akhuuk Haaruun khulgaan khaassiin al‑yantuuh charaf wa ihtiraam.
Wa guul le kulla l‑khayyaatiin al‑ana anteethum khibra fi l‑khidme di khalli yisawwu khulgaan le Haaruun.Wa hu yalbashum wakit yikhassusuuh le yabga leyi raajil diin.
Al‑khulgaan al‑yisawwuuhum humman al‑sideeriiye wa l‑farmala wa l‑jallaabiiye wa l‑jawwaaniiye wa l‑kadmuul wa l‑hizaam.Yisawwu khulgaan khaassiin le Haaruun akhuuk wa le iyaalah le yabgo leyi rujaal diin.
Wa l‑khulgaan dool yisawwuuhum be gumaach hana kattaan al‑loonah zahri wa garadi wa ahmar wa mujammaliin be dahab.
 ‹ Al‑farmala yisawwuuha be gumaach hana kattaan mukhayyat adiil al‑loonah zahri wa garadi wa ahmar wa mujammala be dahab.Wa da be khiyaatit khayyaati maʼruuf.
Wa tukuun indaha hubaal al‑yisabbutuuha beehum fi l‑kataafe.
Wa l‑hizaam al‑yarbutuuh kula yukuun min nafs al‑sunʼa min dahab wa gumaach hana kattaan mukhayyat adiil al‑loonah zahri wa garadi wa ahmar.
 ‹ Chiil hujaar itneen min agiig wa anguch fooghum asaame awlaad Israaʼiil al‑atnaachar.
Hasab nizaam miilaadhum,aktib asaame al‑sitte fi l‑hajar al‑waahid wa asaame al‑sitte fi l‑hajar al‑taani.
Wa sayyaakhi maʼruuf fi nagich al‑khawaatim yanguch asaame awlaad Israaʼiil fi l‑hajareen dool.Wa tisabbithum fi halagateen min dahab.
Wa tukhuttuhum fi kataafe al‑farmala le yabgo zikra le Bani Israaʼiil.Wa Haaruun yichiil al‑asaame dool fi kataafeeh misil zikra giddaam Allah.
Wa sawwi al‑halagateen min dahab
wa silsilateen hana dahab saafi maftuuliin misil al‑habil.Wa allighum fi l‑halagateen.
 ‹ Sawwi sideeriiyit al‑kharaar misil al‑farmala min gumaach hana kattaan mukhayyat adiil al‑loonah zahri wa garadi wa ahmar wa mujammala be dahab.Wa da be khiyaatit khayyaati maʼruuf.
Wa tukuun murabbaʼa tuulha chibir wa urdaha kula chibir.Wa matbuuga marrateen misil jeeb.
Wa tijammilha be arbaʼa roog min al‑hujaar al‑khaaliyiin.Al‑roog al‑awwal indah agiig ahmar wa yaakhuut asfar wa zumurrud akhdar.
Wa l‑roog al‑taani indah marajaan ahmar wa yaakhuut akhdar wa maass.
Wa l‑roog al‑taalit indah fayruuz wa yaakhuut ahmar wa zaytuun.
Wa l‑roog al‑raabiʼ indah zabarjad wa agiig wa kharaz. ‹ Wa kulla l‑hujaar dool yukuunu murassasiin fi l‑riigaan hana l‑dahab.
Wa l‑hujaar al‑khaaliyiin dool fi adad gabaayil Bani Israaʼiil al‑atnaachar.Ayyi usum gabiila manguuch fi hajar waahid misil nagich al‑khawaatim.
 ‹ Wa sawwi le l‑sideeriiye silsilateen min dahab saafi maftuuliin misil al‑habil.
Wa sawwi battaan khawaatim itneen min dahab wa sabbithum fi koonyaat al‑sideeriiye be foog.
Wa dakhkhil fi l‑khawaatim dool al‑silsilateen hana l‑dahab.
Wa khachum al‑aakhar hana l‑silsilateen,dakhkhilah fi l‑halagateen al‑gaaʼidiin fi kataafe al‑farmala be giddaam.
Wa battaan sawwi khawaatim itneen min dahab fi koonyaat al‑sideeriiye be tihit.Wa khuttuhum be daakhal ambeen al‑sideeriiye wa l‑farmala.
Wa battaan sawwi khawaatim itneen min dahab wa khuttuuhum fi kataafe al‑farmala be tihit min giddaam gariib le hizaam al‑farmala.
Wa arbut al‑khawaatim al‑itneen hana l‑sideeriiye be l‑khawaatim al‑itneen hana l‑farmala be habil zahri.Wa be da,al‑sideeriiye tabga foog min al‑hizaam wa gaaʼide saabte foog al‑farmala ma tilharrak.
Wa be da,wakit Haaruun yadkhul fi l‑bakaan al‑mukhaddas,yichiil asaame gabaayil Bani Israaʼiil fi sadrah fi sideeriiyit al‑kharaar achaan yabgo zikra daayme giddaam Allah.
Wa khutt al‑Uriim wa l‑Tummiim fi sideeriiyit al‑kharaar achaan yukuunu fi sadur Haaruun wakit yadkhul giddaam Allah.Wa be da,Haaruun yichiilhum daayman fi sadrah giddaam Allah le yaʼarif kharaaraat Allah le Bani Israaʼiil.
 ‹ Wa khayyit jallaabiiye le l‑farmala kullaha min gumaach zahri.
Wa l‑jallaabiiye indaha gabbe makfuufa wa mudarrasa achaan al‑gabbe ma tincharit.Wa yikhayyutuuha be khiyaatit khayyaati maʼruuf.
Wa khayyit fi daayir al‑jallaabiiye rummaanaat masnuuʼiin min gumaach zahri wa garadi wa ahmar wa arbut jursaan min dahab ambeen al‑rummaanaat.
Wa be da,yukuun rummaana wa jaras,rummaana wa jaras fi kulla daayir al‑jallaabiiye.
Wa Haaruun yalbas al‑jallaabiiye di wakit yakhdim giddaam Allah.Wa harakat al‑jursaan tinsamiʼ wakit hu yadkhul fi l‑bakaan al‑mukhaddas giddaam Allah wa wakit yamrug.Wa be da,hu ma yumuut.
 ‹ Wa sawwi hafiide min dahab saafi wa anguch foogha al‑kalaam al‑buguul Khaass le Allah.
Wa arbutha be habil zahri fi raas al‑kadmuul be giddaam.
Wa tagood fi jabhit Haaruun.Wa be da,hu yukuun al‑masʼuul min al‑khata al‑yisawwuuh Bani Israaʼiil wakit yigaddumu hadaayaahum al‑mukhaddasiin.Al‑hafiide di tagood daayman fi jabhit Haaruun achaan Allah yarda beehum.
 ‹ Wa khayyit jawwaaniiye min gumaach hana kattaan.Wa kadmuul kula min kattaan.Wa sawwi hizaam be khiyaatit khayyaati maʼruuf.
 ‹ Wa khayyit jawwaaniiye wa hizaam wa kadmuul le ayyi wileed min awlaad Haaruun le tantiihum charaf wa ihtiraam.
Wa baʼad tilabbis akhuuk Haaruun wa awlaadah al‑khulgaan dool,amsahhumwa darrijhum wa khassishum le yabgo leyi rujaal diin.
Wa khayyit leehum saraawiil min gumaach hana kattaan le yasturu beehum oorithum.Al‑saraawiil dool yikhattu al‑sulub wa l‑dawaarij.
Haaruun wa awlaadah yalbasoohum wakit yadkhulu fi kheemat al‑ijtimaaʼ fi l‑bakaan al‑mukhaddas wa wakit yigarrubu le l‑madbah le yakhdumu.Wa be da,ma yaznubu wa yumuutu.Wa da chart daayim le Haaruun wa zurriiytah al‑taji min baʼadah.
 ‹ Daahu kikkeef tisawwi le tikhassis Haaruun wa awlaadah le yabgo leyi rujaal diin.Chiil toor wa kubchaan itneen al‑ma induhum ayyi eeb.
Wa chiil dagiig hana gameh wa sawwi beyah khubza bala tawwaara wa kaʼak bala tawwaara al‑tisawwiih be dihin wa kisaar mamsuuh be dihin.
Wa kulla l‑khumaam da,subbah fi soosal wa gaddimah be l‑soosal da maʼa l‑toor wa l‑kubchaan al‑itneen.
Wa naadi Haaruun wa awlaadah yaju fi madkhal kheemat al‑ijtimaaʼ wa barridhum.
Wa chiil al‑khulgaan wa labbis Haaruun al‑jawwaaniiye wa l‑jallaabiiye wa l‑farmala wa l‑sideeriiye.Wa arbut al‑farmala be l‑hizaam.
Wa khutt al‑kadmuul fi raasah wa sabbit foogah al‑hafiide al‑mukhassasa.
Wa chiil dihin al‑masahaan wa subbah fi raasah wa amsahah.
Wa baʼad da,jiib awlaadah wa labbishum jawwaaniiyaat.
Wa ayyi waahid,arbut sulbah be hizaam wa khutt leyah kadmuul.Wa misil da,darrij leyi Haaruun wa awlaadah.Wa khidmit rujaal al‑diin tukuun leehum misil chart daayim.
 ‹ Wa battaan jiib al‑toor giddaam kheemat al‑ijtimaaʼ wa khalli Haaruun wa awlaadah yukhuttu iideehum fi raas al‑toor da.
Wa adbah al‑toor giddaam Allah fi madkhal kheemat al‑ijtimaaʼ.
Wa chiil min damm al‑toor be usbaʼak wa khuttah fi guruun al‑madbah.Wa l‑baagi min al‑damm kamaan subbah fi gaʼar al‑madbah.
Wa chiil kulla l‑chaham al‑mukhatti al‑butuun wa nuss al‑kibde wa l‑kalaawe be chahamhum wa harrighum fi l‑madbah.
Wa laakin laham al‑toor wa farwitah wa baʼarah,harrighum barra min al‑fariig achaan di dahiiye le kaffaarat al‑zanib.
 ‹ Wa chiil waahid min al‑kubchaan al‑itneen wa khalli Haaruun wa awlaadah yukhuttu iideehum fi raasah.
Adbah al‑kabich wa chiil dammah wa ruchchah fi kulla nawaayit al‑madbah.
Wa gattiʼ laham al‑kabich da dugaag dugaag wa khassil butuunah wa dalaafeeh wa khuttuhum maʼa l‑raas wa l‑gitaʼ al‑aakhariin.
Wa harrig kulla l‑kabich da fi l‑madbah achaan di dahiiye muharraga le Allah al‑hu yarda be riihitha achaan hi hadiiye le Allah.
 ‹ Wa chiil al‑kabich al‑taani wa khalli Haaruun wa awlaadah yukhuttu iideehum fi raasah.
Adbah al‑kabich wa chiil min dammah wa khuttah fi halamat al‑adaan al‑zeene hana Haaruun wa awlaadah.Wa khuttah fi asaabiʼhum al‑kubaar hana iideehum wa rijleehum al‑zeenaayaat.Wa ruchch baagi al‑damm fi nawaayit al‑madbah.
Wa chiil min al‑damm al‑sabbeetah fi l‑madbah wa dihin al‑masahaan wa ruchchah fi Haaruun wa lubaasah wa fi awlaadah wa lubaashum.Wa be da,Haaruun wa awlaadah wa khulgaanhum yabgo mukhassasiin le Allah.
 ‹ Wa chiil min al‑kabich da chaham al‑danab wa l‑chaham al‑mukhatti al‑butuun wa nuss al‑kibde wa l‑kalaawe be chahamhum wa l‑gaayme al‑zeene.Wa da kabich hana darrijiin.
Wa chiil min al‑soosal al‑gaaʼid giddaam Allah khubza waahide wa kaʼakaay al‑sawwooha be dihin wa kisaaraay.
Wa khuttuhum fi iideen Haaruun wa awlaadah le yigaddumuuhum hadaaya marfuuʼiin le Allah.
Wa battaan chiil al‑hadaaya dool min iideehum wa harrighum fi l‑madbah maʼa l‑dahiiye al‑muharraga le Allah al‑hu yarda be riihitha achaan hi hadiiye le Allah.
Wa chiil zoor al‑kabich hana darrijiin Haaruun wa gaddimah hadiiye marfuuʼa le Allah.Wa da yabga hanaak inta.
 ‹ Wa min kabich al‑darrijiin hana Haaruun wa awlaadah,khassis al‑zoor wa l‑gaayme al‑gaddamtuhum hadiiye marfuuʼa.Dool yukuunu le Haaruun wa awlaadah.
Al‑laham da yabga hagg daayim le Haaruun wa awlaadah min kulla dahaaya al‑salaama al‑yadbahoohum Bani Israaʼiil wa yigaddumuuhum hadiiye le Allah.
 ‹ Wa ahfado al‑khulgaan al‑khaassiin hana Haaruun achaan ayyi waahid min awlaadah al‑yaji baʼadah yalbashum wakit yamsahooh wa yidarrujuuh.
Wa l‑wileed al‑yabga kabiir rujaal al‑diin baʼad Haaruun yalbashum sabʼa ayyaam gabul ma yadkhul fi kheemat al‑ijtimaaʼ wa yakhdim fi l‑bakaan al‑mukhaddas.
 ‹ Wa laakin al‑laham al‑yifaddil min kabich al‑darrijiin,tichiilah wa tirakkibah fi bakaan mukhaddas.
Haaruun wa awlaadah yaakulu laham al‑kabich da wa l‑khubza al‑gaaʼide fi l‑soosal fi madkhal kheemat al‑ijtimaaʼ.
Humman yaakulu hadaaya al‑kaffaara dool wakit yidarrujuuhum wa yikhassusuuhum.Naadum aakhar ke ma yaakul minhum achaan al‑hadaaya dool mukhaddasiin.
Wa kan yifaddil cheyy min laham kabich al‑darrijiin aw min al‑khubza lahaddi ambaakir,ma yaakuluuh achaan da mukhaddas.Khalli yiharruguuh fi l‑naar.
 ‹ Sawwi le Haaruun wa awlaadah misil ana amartak beyah.Wa muddit darrijiinhum tukuun sabʼa yoom.
Wa gaddim kulla yoom toor dahiiye le kaffaarat al‑zanib.Wa khassis al‑madbah kula be dahiiyat al‑kaffaara wa amsahah le yukuun mukhaddas.
Fi muddit sabʼa yoom,tadbah dahiiyat al‑kaffaara fi l‑madbah wa tikhassisah.Wa be da,yukuun mukhaddas marra waahid.Wa kulla cheyy al‑yilammis al‑madbah yukuun mukhaddas.
 ‹ Daayman wa kulla yoom,gaddim fi l‑madbah khurfaan itneen awlaad sana.
Al‑kharuuf al‑waahid,gaddimah be fajur wa l‑aakhar be achiiye.
Wa maʼa l‑kharuuf al‑awwal,gaddim kooro hana dagiig mukhalbat be liitir hana dihin zaytuun maʼsuur.Wa gaddim maʼaayah liitir hana khamar al‑inab hadiiyat charaab.
Wa l‑kharuuf al‑taani,gaddimah be achiiye.Wa gaddim maʼaayah hadiiye hana dagiig wa hadiiyat charaab misil inta sawweetah be fajur.Wa hi hadiiye muharraga le Allah al‑hu yarda be riihitha.
Min zurriiye le zurriiye,gaddumu daayman al‑dahaaya al‑muharragiin dool fi madkhal kheemat al‑ijtimaaʼ giddaam Allah.Wa da l‑bakaan al‑ana nigaabilak foogah le nikallimak.
Wa hinaak nigaabil Bani Israaʼiil wa be gudrat majdi,al‑bakaan da yabga mukhaddas.
Wa be da,nikhaddis kheemat al‑ijtimaaʼ wa l‑madbah.Wa nikhassis Haaruun wa awlaadah le yabgo leyi rujaal diin.
Wa naskun maʼa Bani Israaʼiil wa nabga Ilaahhum.
Wa be da,yaʼarfu kadar ana bas Allah Ilaahhum al‑maragtuhum min balad Masir le naskun maʼaahum.Ana Allah Ilaahhum.
 ‹ Wa sawwi mukhbar min khachab al‑sunt le tiharrig foogah al‑bakhuur.
Wa l‑mukhbar da yukuun murabbaʼ tuulah duraaʼ wa urdah kula duraaʼ.Wa tuulah foog kamaan duraaʼeen.Wa l‑mukhbar da yukuun hu wa guruunah sunʼa waahide bas.
Wa amsah daharah wa kulla jawaanibah wa guruunah be dahab saafi.Wa darris khachmah kula be dahab.
Wa sawwi leyah khawaatim itneen tihit min al‑diraasa be l‑jaanib al‑waahid wa be l‑jaanib al‑aakhar kula.Wa be da,yagdaro yidakhkhulu le l‑mukhbar iidaan itneen le yichiiluuh beehum.
Wa sawwi al‑iidaan al‑itneen dool be hatab al‑sunt wa amsahhum be dahab.
Wa khutt al‑mukhbar da barra min al‑sitaar al‑gaaʼid giddaam al‑sanduug al‑foogah liihaan al‑muʼaahada.Al‑sanduug wa sidaadtah gaaʼidiin wara l‑sitaar.Wa da l‑bakaan al‑ana nigaabilak foogah.
 ‹ Haaruun yiharrig al‑bakhuur al‑muʼattar da kulli fajur wakit yaji yinaddif al‑faanuus.
Wa battaan yiharrigah achiiye wakit yaji yigabbid al‑faanuus.Al‑bakhuur yiharruguuh daayman fajur wa achiiye giddaam Allah min zurriiye le zurriiye.
Ma tiharrig fi l‑mukhbar da bakhuur al‑Allah ma azan beyah wa la dahiiye muharraga wa la hadiiye hana dagiig.Wa ma tusubbu foogah hadiiyat charaab.
Wa marra fi l‑sana,Haaruun waajib yichiil min damm hana l‑bahiime al‑dabahooha le kaffaarat al‑zanib wa yamsahah fi guruun al‑mukhbar da.Wa be da,hu yikhassis al‑mukhbar marra waahide fi l‑sana,min zurriiye le zurriiye.Wa l‑mukhbar da yabga mukhaddas marra waahid le Allah.› 
Wa battaan Allah hajja le Muusa wa gaal :
 Wakit tahsib Bani Israaʼiil le talga adadhum,khalli kulla raajil yafda nafsah wa yigaddim fidya le Allah achaan ma yagaʼ fooghum waba wakit inta gaaʼid tahsibhum.
Ayyi waahid kan hasabooh khalaas,yanti nuss hajar hana fudda hadiiye le Allah.Wa hasab al‑wazin al‑rasmi hana l‑bakaan al‑mukhaddas,ayyi hajar fudda yawzin 12 giraam.
Wa ayyi waahid al‑umrah tamma 20 sana wa ziyaada kan hasabooh khalaas,waajib yanti hadiiye le Allah.
Al‑khani ma yanti aktar min nuss hajar wa l‑fagri kula ma yanti angas achaan di hadiiye le Allah al‑tabga kaffaara le nufuushum.
Chiil al‑fudda hana l‑kaffaara di min Bani Israaʼiil wa astaʼmalha le khidmit kheemat al‑ijtimaaʼ.Wa tabga kaffaara le Bani Israaʼiil wa zikra giddaam Allah. 
Wa battaan Allah hajja le Muusa wa gaal :
 Asnaʼ hoot min nahaas le l‑wadu.Wa sawwi leyah gaʼar min nahaas wa khuttah been kheemat al‑ijtimaaʼ wa l‑madbah.Wa subb foogah almi.
Wa Haaruun wa awlaadah yilwaddo be l‑almi da.
Gubbaal ma yadkhulu fi kheemat al‑ijtimaaʼ,yilwaddo achaan ma yumuutu.Wa gubbaal ma yaju gariib le l‑madbah le yigaddumu le Allah hadiiye muharraga,
yilwaddo achaan ma yumuutu.Wa da yabga chart daayim le Haaruun wa awlaadah min zurriiye le zurriiye. 
Wa battaan Allah hajja le Muusa wa gaal :
 Chiil min ahsan al‑riihe.Chiil min al‑khumra 6 kiilo wa min al‑sandal 3 kiilo wa min al‑itir 3 kiilo
wa min al‑girfa 3 kiilo.Wa da kula hasab al‑wazin al‑rasmi hana l‑bakaan al‑mukhaddas.Wa chiil battaan 4 liitir min dihin al‑zaytuun.
Wa da kulla khalbitah sawa wa sawwi beyah dihin muʼattar khaass le l‑masahaan.Wa l‑yisawwi al‑dihin da,naadum maʼruuf fi khalbitiin al‑itir.Wa da yabga dihin khaass le l‑masahaan.
Wa be l‑dihin al‑khaass da,amsah kheemat al‑ijtimaaʼ wa l‑sanduug al‑foogah liihaan al‑muʼaahada
wa l‑tarabeeza wa kulla muʼiddaatha wa l‑faanuus wa muʼiddaatah wa mukhbar al‑bakhuur.
Wa battaan amsah al‑madbah hana l‑dahaaya al‑muharragiin wa muʼiddaatah wa l‑hoot wa gaʼarah kula.
Wa khassishum le yukuunu mukhaddasiin marra waahid.Wa l‑cheyy al‑yilammishum kula yabga mukhaddas.
Wa baʼad da,amsah Haaruun wa awlaadah wa khassishum achaan yabgo leyi rujaal diin.
Wa guul le Bani Israaʼiil :‹ Dihin al‑masahaan da yabga leyi khaass min zurriiye le zurriiye.
Ma tamsaho beyah ayyi naadum wa la tikhalbutu dihin aakhar mislah.Hu khaass wa waajib intu kula taʼarfu kadar hu khaass.
Wa ayyi naadum al‑yikhalbit dihin mislah aw yamsahah le naadum ma min rujaal al‑diin,al‑naadum da waajib yafsuluuh min ahalah.› 
Wa battaan Allah gaal le Muusa : Chiil fi wazin mutasaawi al‑aryaah dool wa humman al‑samukh wa l‑dufur wa l‑lubaan wa l‑samukh al‑muʼattar.
Wa khalbit minhum bakhuur muʼattar.Wa l‑yisawwi al‑bakhuur da,naadum maʼruuf fi khalbitiin al‑itir.Wa yukuun sameh wa saafi wa khaass.
Wa chiil minnah wa arhakah maarin wa khuttah giddaam al‑sanduug al‑foogah liihaan al‑muʼaahada fi kheemat al‑ijtimaaʼ wa da l‑bakaan al‑ana nigaabilak foogah.Wa da khalli yabga leeku mukhaddas marra waahid.
Wa ma tisawwu le nufuusku bakhuur misil al‑bakhuur da wa laakin ajʼalooh khaass le Allah.
Wa ayyi naadum al‑yisawwi bakhuur mislah le yuchummah,waajib yafsuluuh min ahalah. 
Wa Allah hajja le Muusa battaan wa gaal :
 Asmaʼ.Ana azalt Basaliil wileed Uuri wileed Huur min gabiilat Yahuuza.
Ana nazzalt Ruuhi foogah wa anteetah khibra wa fihim wa maʼrafa le yasnaʼ kulli cheyy.
Wa da,yaʼarif yasnaʼ achya be dahab wa fudda wa nahaas
wa yagtaʼ al‑hujaar al‑khaaliyiin wa yanguchhum wa yanjur al‑khachab wa yasnaʼ kulla cheyy.
Wa be da,ana kallaft Uhuliyaab wileed Akhisamaak min gabiilat Daan le yisaaʼidah.Wa battaan,ana anteet khibra le kulla l‑sinaaʼiyiin le yisawwu kulla l‑achya al‑ana amartak beehum.Wa humman
kheemat al‑ijtimaaʼwa l‑sanduug al‑foogah liihaan al‑muʼaahadawa sidaadtah al‑yisidduuh beehawa kulla muʼiddaat al‑kheema
wa l‑tarabeeza wa kulla muʼiddaathawa l‑faanuus hana l‑dahab al‑saafi wa kulla muʼiddaatahwa mukhbar al‑bakhuur
wa l‑madbah hana l‑dahaaya al‑muharragiin wa kulla muʼiddaatahwa l‑hoot wa gaʼarah
wa l‑khulgaan al‑khaaliyiin al‑khaassiin le Haaruun raajil al‑diinwa khulgaan iyaalah wakit yakhdumu misil rujaal diin
wa dihin al‑masahaanwa l‑bakhuur al‑muʼattar al‑yiharruguuh fi l‑bakaan al‑mukhaddas. Wa humman yisawwu kulla l‑achya dool misil ana amartak beyah. 
Wa battaan Allah gaal le Muusa :
 Guul le Bani Israaʼiil :‹ Ahfado yoomi hana l‑sabt achaan ana jaʼaltah alaama beeni wa beenku min zurriiye le zurriiye.Wa be da,taʼarfu kadar ana Allah bas nikhassisku.
Wa ahfado yoom al‑sabt achaan hu yoom mukhaddas leeku.Kan naadum ma yihtarim yoom al‑sabt,waajib yaktuluuh.Wa kan naadum yisawwi ayyi khidme fi l‑yoom da,waajib yafsuluuh min ahalah.
Fi sitte yoom,sawwu khidmitku wa laakin al‑yoom al‑saabiʼ da,hu sabt.Hu yoom hana raaha,mukhaddas le Allah.Wa kan naadum sawwa ayyi amal fi yoom al‑sabt da,waajib yaktuluuh.
Khalli Bani Israaʼiil yahfado yoom al‑sabt wa yiʼayyuduuh min zurriiye le zurriiye misil muʼaahada daayme.
Wa hu yabga alaama daayme beeni wa been Bani Israaʼiil achaan ana Allah khalagt al‑samaawaat wa l‑ard fi sitte yoom.Wa fi l‑yoom al‑saabiʼ kamaan,ana ma khalagt cheyy.Wa be da,ana jaʼaltah yoom hana raaha.› 
Wa wakit Allah kammal kalaamah maʼa Muusa fi jabal Siinaaʼ,antaah liihaan al‑muʼaahada.Wa humman liihaan itneen hana hajar al‑Allah zaatah katab fooghum kalaamah.
Wa wakit al‑chaʼab chaafo Muusa ma nazal leehum ajala min al‑jabal,humman jo le Haaruun wa gaalo leyah : Gumm sawwi leena sanam naʼabuduuh.Wa yuguudna fi machiina achaan al‑naadum al‑yuguulu leyah Muusa da,hu bas al‑maragaana min balad Masir wa laakin hassaʼ da,ma naʼarfu chunu al‑bigi leyah. 
Wa Haaruun radda leehum wa gaal : Sillu al‑khuruus hana l‑dahab al‑fi udne awiinku wa awlaadku wa banaatku wa jiibuuhum leyi. 
Wa kulla l‑chaʼab sallo al‑khuruus hana l‑dahab al‑fi udneehum wa antoohum le Haaruun.
Wa hu chaal minhum al‑dahab da wa gataʼah wa sabbaah fi gaalib wa sanaʼ beyah sanam hana ijil.Wa humman gaalo : Ya Bani Israaʼiil,al‑sanam da bas ilaahku al‑maragaaku min balad Masir ! 
Wa wakit Haaruun chaaf al‑cheyy da,bana madbah giddaam al‑ijil.Wa hajja le l‑naas wa gaal : Ambaakir iid le ilaahna ! 
Wa ambaakir be fajur,humman gaddamo dahaaya muharragiin wa dahaaya salaama.Wa baʼad da,akalo wa chirbo wa gammo yalʼabo.
Wa fi l‑bakaan da,Allah gaal le Muusa : Gumm anzil achaan chaʼabak al‑inta maragtuhum min balad Masir tallafo khalaas.
Wa ajala ke bas talago al‑derib al‑ana amartuhum beyah wa sanaʼo leehum sanam hana ijil wa sajado giddaamah.Wa gaddamo leyah dahaaya wa gaalo :‹ Ya Bani Israaʼiil,al‑sanam da bas ilaahku al‑maragaaku min balad Masir !› 
Wa Allah gaal battaan le Muusa : Ana chift chaʼabak da,humman raashum gawi.
Wa hassaʼ da,khalli khadabi yanzil fooghum wa nidammirhum marra waahid.Wa laakin minnak inta kamaan,namrug umma kabiire. 
Wa Muusa chahad Allah Ilaahah fi chaan chaʼabah wa gaal : Ya Allah,maala khadabak yanzil fi chaʼabak al‑inta maragtuhum min balad Masir be gudra kabiire wa iid chadiide ?
Wa maala tikhalli al‑Masriyiin yichchammato foogna wa yuguulu :‹ Achaan Allah ma yidoorhum bas hu maragaahum min hini wa waddaahum le yaktulhum fi lubb al‑jibaal.Wa be da,hu yuguchchuhum marra waahid min al‑ard.› Ya Rabb,ma takhdab le chaʼabak wa khalli khadabak al‑awwal kharrart tinazzilah fooghum.
Wa fakkir fi abiidak Ibraahiim wa Ishaakh wa Yaakhuub al‑inta zaatak halaft leehum wa gult :‹ Nisawwi zurriiyitku katiire misil nujuum al‑sama.Wa nantiihum kulla l‑balad al‑ana waaʼadtuhum beeha.Wa hi tabga warasathum le l‑abad.› 
Wa khalaas,Allah khalla khadabah al‑awwal kharrar yinazzilah fi chaʼabah.
Wa baʼad da,Muusa nazal min al‑jabal wa fi iidah al‑liihaan al‑itneen hana l‑muʼaahada.Wa l‑liihaan dool maktuubiin jaay wa jaay.
Wa l‑Rabb bas sawwaahum wa katab fooghum.
Wa wakit gaaʼidiin yanzulu,Yachuuʼsimiʼ harakat al‑chaʼab wa gaal le Muusa : Ana gaaʼid nasmaʼ haraka hint harib fi l‑fariig. 
Wa Muusa radda leyah wa gaal : Al‑haraka di wa la hint nasurwa la hint haziime.Al‑haraka al‑ana gaaʼid nasmaʼha di,hint khine. 
Wa wakit Muusa ja gariib le l‑fariig wa chaaf al‑ijil wa l‑naas gaaʼidiin yalʼabo,hu ziʼil zaʼal chadiid.Wa l‑liihaan al‑fi iidah zagalaahum fi gaʼar al‑jabal wa kassaraahum.
Wa hu chaal al‑ijil al‑humman sanaʼooh wa harragah fi l‑naar wa rihikah lahaddi bigi dagiig wa sabbaah fi almi wa zagaah le Bani Israaʼiil.
Wa Muusa gaal le Haaruun : Al‑chaʼab dool sawwo leek chunu lahaddi tijiibhum le zanib kabiir misil da ? 
Wa Haaruun radda leyah wa gaal : Ma tazʼal,ya siidi !Inta zaatak taʼarfah al‑chaʼab dool yiriidu illa l‑fasaala.
Wa humman gaalo leyi :‹ Sawwi leena sanam naʼabuduuh.Wa yuguudna fi machiina achaan al‑naadum al‑yuguulu leyah Muusa da,hu bas al‑maragaana min balad Masir wa laakin hassaʼ ma naʼarfu chunu al‑bigi leyah. ›
Wa ana gult leehum :‹ Al‑naadum al‑indah dahab khalli yisillah wa yantiih leyi.› Wa ana zagaltah fi l‑naar wa tawwaali ke,marag al‑ijil da ! 
Wa khalaas,Muusa irif kadar al‑chaʼab gaaʼidiin yisawwu ayyi cheyy bala huduud.Wa Haaruun kula ma gidir leehum.Wa be da,udwaanhum gaaʼidiin yichchammato leehum.
Wa Muusa wagaf fi madkhal al‑fariig wa gaal : Ayyi naadum minku al‑yitaabiʼ Allah,khalli yaji leyi. Wa khalaas,kulla rujaal al‑Laawiyiin jo leyah wa wagafo maʼaayah.
Wa hu gaal leehum : Daahu Allah Ilaah Bani Israaʼiil gaal :‹ Khalli ayyi waahid minku yichiil seefah wa yuchugg kulla l‑fariig wa yaktul akhuuh wa rafiigah wa jaarah.› 
Wa khalaas,al‑Laawiyiin tabbago kalaam Muusa.Wa fi l‑yoom da,katalo hawaale 3 000 raajil.
Wa Muusa gaal le l‑Laawiyiin : Min al‑yoom,khassastu nufuusku le Allah achaan intu gammeetu ayyi waahid didd wileedah wa didd akhuuh.Wa be da,Allah antaaku baraka. 
Wa ambaakir be fajur,Muusa gaal le l‑chaʼab : Intu sawweetu zanib kabiir.Hassaʼ da,ana narkab al‑jabal wa nisawwi leeku kaffaara.Akuun Allah yakhfir leeku zanibku. 
Wa Muusa gabbal le Allah wa chahadah wa gaal : Ya Rabb,chaʼabak dool sawwo zanib kabiir.Sawwo leehum ilaah min dahab le yaʼabuduuh.
Ya Rabb,akhfir leehum zanibhum !Aw guchch usmi min kitaabak al‑inta katabtah. 
Wa Allah gaal le Muusa : Illa l‑naadum al‑aznab giddaami,ana nuguchch usmah min kitaabi.
Wa hassaʼ da,amchi guud al‑chaʼab wa waddiihum fi l‑bakaan al‑ana gultah leek.Wa malaki yuguudku fi machiiku.Wa laakin yoom nugumm,niʼaakhib al‑chaʼab da be sabab zanibhum. 
Wa khalaas,Allah nazzal waba fi l‑chaʼab achaan abado al‑ijil al‑Haaruun sanaʼah leehum.
Wa baʼad da,battaan Allah gaal le Muusa : Amchi min hini inta wa l‑chaʼab al‑inta maragtuhum min balad Masir.Wa gummu amchu le l‑balad al‑ana halaft le Ibraahiim wa Ishaakh wa Yaakhuub wa gult nantiiha le zurriiyithum.
Wa ana nirassil giddaamak malak wa natrud al‑Kanʼaaniyiin wa l‑Amuuriyiin wa l‑Hittiyiin wa l‑Firizziyiin wa l‑Hiwwiyiin wa l‑Yabuusiyiin.
Wa baʼad da,intu tamchu le l‑balad al‑malaane be l‑laban wa l‑asal.Wa laakin ana ma namchi maʼaaku achaan ma naktulku fi l‑derib be sabab intu chaʼab raasku gawi. 
Wa wakit al‑chaʼab simʼo al‑kalaam da,bigi leehum gaasi wa gammo yabku wa naadum minhum libis ziintah kula ma fiih.
Wa da achaan Allah gaal le Muusa : Guul le Bani Israaʼiil :‹ Intu chaʼab raasku gawi.Kan ana macheet maʼaaku le wakit chiyya kula,naktulku.Hassaʼ da,sillu minku ziinitku.Wa ana nichiif kikkeef nisawwi leeku.› 
Wa khalaas min al‑yoom da fi jabal Huuriib,Bani Israaʼiil sallo ziinithum wa ma libsooha battaan.
Wa ayyi wakit kan al‑chaʼab nazalo fi bakaan,Muusa yichiil al‑kheema wa yabniiha barra baʼiid min al‑fariig.Wa Muusa sammaaha kheemat al‑ijtimaaʼ.Wa ayyi naadum kan dawwar yasʼal Allah,yamchi leeha barra min al‑fariig.
Wa fi ayyi wakit kan Muusa marag maachi le l‑kheema di,kulla l‑chaʼab yagiifu ayyi waahid fi khachum baab kheemtah wa yichiif Muusa lahaddi yadkhul fi kheemat al‑ijtimaaʼ.
Wa wakit Muusa yadkhul fi l‑kheema di,amuud al‑sahaab yanzil wa yagiif fi khachum baab al‑kheema.Wa fi l‑bakaan da,Allah yikallim maʼa Muusa.
Wa wakit kulla l‑chaʼab yichiifu amuud al‑sahaab waagif fi baab al‑kheema,kulluhum yasjudu ayyi waahid fi khachum baab kheemtah.
Wa fi l‑bakaan da,Allah yikallim maʼa Muusa khachum be khachum misil naadum yikallim maʼa rafiigah.Wa kan Muusa gabbal le l‑fariig kula,musaaʼidah al‑sabi al‑usmah Yachuuʼ wileed Nuun yagood daayman fi l‑kheema.
Wa Muusa gaal le Allah : Inta dawwart minni ana nuguud al‑chaʼab da.Wa laakin ma arraftini yaatu al‑tirassilah maʼaayi.Wa battaan inta gult leyi :‹ Ana bas azaltak wa ridiit leek. ›
Wa kan sahiih ke inta ridiit leyi,arrifni derbak achaan naʼarfak wa inta tarda leyi daayman.Wa fakkir fi l‑umma di achaan hi chaʼabak. 
Wa Allah gaal : Ana zaati namchi giddaamak wa be da,inta ma tihimm. 
Wa Muusa gaal : Kan inta be nafsak ma tamchi maʼaana,ma tamrugna min hini.
Wa kan inta ma tamchi maʼaana,kikkeef naadum yagdar yaʼarif kadar inta ridiit leyi wa le chaʼabak ?Wa kikkeef yagdaro yifannuduuna ana wa chaʼabak min kulla chuʼuub al‑ard al‑aakhariin ? 
Wa Allah gaal le Muusa : Al‑cheyy al‑inta talabtah da,ana nisawwiih achaan ana ridiit leek wa ana bas azaltak. 
Wa Muusa gaal : Khalliini nichiif azamatak. 
Wa Allah gaal : Niwassifak kulla kheeri wa niʼaalin leek usmi hu Allah.Wa ana nihinn ayyi naadum al‑nidoor nihinnah wa narham ayyi naadum al‑nidoor narhamah.
Wa laakin ma tagdar tichiif wijhi achaan kan insaan chaaf wijhi,battaan ma yiʼiich. 
Wa Allah gaal battaan : Daahu fi bakaan gariib leyi fi l‑hajar.Agiif foogah.
Wa wakit azamati tufuut giddaamak,nukhuttak fi faragat al‑hajar wa nikhattiik be iidi.Wa baʼad azamati tufuut khalaas,
ana narfaʼ iidi wa tichiif azamati be wara.Achaan wijhi,naadum ma yagdar yichiifah. 
Wa battaan Allah gaal le Muusa : Sawwi liihaan itneen hana hajar misil al‑liihaan al‑awwal.Wa ana naktib fooghum al‑wasaaya al‑awwal katabtuhum fi l‑liihaan al‑itneen al‑inta kassartuhum.
Wa jahhiz nafsak.Ambaakir fajur,atlaʼ fi jabal Siinaaʼ wa taʼaal leyi fi raas al‑jabal.
Khalli naadum ma yatlaʼ maʼaak wa la yinchaaf fi ayyi bakaan fi l‑jabal.Wa l‑khanam wa l‑bagar kula ma yasraho ale l‑jabal da. 
Wa Muusa sawwa liihaan itneen hana hajar misil al‑liihaan al‑awwal.Wa ambaakir fajur,rikib fi jabal Siinaaʼ.Wa chaal al‑liihaan dool fi iidah misil Allah amarah beyah.
Wa khalaas,Allah nazal fi amuud al‑sahaab fi l‑bakaan al‑Muusa waagif foogah.Wa aalan usmah hu Allah.
Wa faat giddaam Muusa wa aalan wa gaal : Ana Allah !Ana Allah al‑Rahmaan al‑Rahiim wa l‑Sabuur wa l‑Muhibb wa l‑Amiin.
Niwassif kheeri al‑daayim le aalaaf al‑zurriiyaat wa nakhfir al‑khata wa l‑isyaan wa l‑zunuub.Wa laakin al‑muznib ma najʼalah bari.Niʼaakhib al‑iyaal wa iyaal al‑iyaal be zunuub abbahaathum lahaddi l‑zurriiye al‑taalta wa l‑raabʼe. 
Wa tawwaali,Muusa dangar fi l‑ard wa sajad le Allah
wa gaal : Ya Rabb,kan inta ridiit leyi,amchi maʼaana.Ya Rabb,hatta kan aniina chaʼabak raasna gawi kula,akhfir leena khataayaana wa zunuubna.Wa ajʼalna chaʼabak al‑halaalak. 
Wa Allah gaal le Muusa : Daahu ana nisawwi maʼaaku muʼaahada.Nisawwi ajaayib giddaam kulla chaʼabak al‑abadan ma bigo fi umam al‑ard.Wa l‑chaʼab al‑inta gaaʼid fi usuthum yichiifu kulla l‑fiʼil al‑ajiib al‑bikhawwif al‑ana Allah nisawwiih beek inta.
Khalli yitabbugu daayman kalaami al‑nuguulah leek al‑yoom.Wa be da,ana natrud min giddaamku al‑Amuuriyiin wa l‑Kanʼaaniyiin wa l‑Hittiyiin wa l‑Firizziyiin wa l‑Hiwwiyiin wa l‑Yabuusiyiin.
 Angarʼu ma tisawwu alaakha maʼa sukkaan al‑balad al‑intu maachiin leeha achaan humman ma yabgo leeku charak.
Wa laakin haddumu madaabihhum wa armu hujaarhum al‑khazzoohum wa kassuru iidaanhum al‑khazzoohum le ibaadat Achiira.
Ma taʼabudu ilaah aakhar balaayi ana Allah achaan ana khayyuur yaʼni ma nidoor yaʼabudu ilaah aakhar.
 Angarʼu ma tisawwu alaakha maʼa sukkaan al‑balad di achaan wakit yichcharmato maʼa ilaahaathum wa yaʼabuduuhum wa yigaddumu leehum dahaaya,yaʼazumuuku le taakulu maʼaahum dahaayaahum.
Wa akuun taakhudu banaathum le awlaadku.Wa kan banaathum yichcharmato maʼa asnaamhum wa yaʼabuduuhum,awlaadku kula yisawwu nafs al‑cheyy.
 Ma tasnaʼo leeku asnaam hana hadiid.
 Ayyudu iid al‑Khubza bala Tawwaara.Fi sabʼa yoom,aakulu khubza bala tawwaara misil ana amartuku beyah.Wa da fi l‑wakit al‑muhaddad fi chahar al‑Ganaadiil.Wa da bas al‑chahar al‑intu maragtu beyah min balad Masir.
 Kulla awlaad al‑bikir yabgo hineeyi ana Allah hatta awlaad al‑bikir min al‑bahaayim kan min al‑bagar walla min al‑khanam kula.
Wa ayyi wald bikir hana hamiir,chiilu fi badalah kharuuf.Wa kan ma baddaltuuh kamaan,aksuru ragabatah.Wa laakin ayyi wald bikir min iyaalku intu al‑insaan,afdooh. Ma taju giddaami iideeku yaabsiin.
 Akhdumu le muddit sitte yoom wa l‑yoom al‑saabiʼ kamaan,anjammo.Hatta fi l‑hiraate aw fi l‑gatiʼ kula,fi l‑yoom al‑saabiʼ da,waajib tinjammo.
 Ayyudu iid al‑Gatiʼ wa gaddumu leyi awwal intaaj al‑gameh al‑intu gataʼtuuh min al‑zereʼ.Wa baʼad da,ayyudu iid al‑Lammiin wa da yabga fi aakhir khidmit al‑ziraaʼa.
Talaata marraat fi l‑sana,ayyi dakar minku yaji giddaami le yaʼabudni ana Allah al‑Rabb Ilaah Bani Israaʼiil.
Wa ana natrud al‑umam min giddaamku wa niwassiʼ baladku.Wa naadum waahid kula ma yatmaʼ fi arduku wakit taju giddaami ana Allah Ilaahku talaata marraat fi l‑sana.
 Ma tigaddumu leyi damm al‑dahiiye maʼa ayyi cheyy al‑indah tawwaara.Wa ma tikhallu chaham dahiiyat iid al‑Fisha yargud lahaddi fajur.
Wa gaddumu awwal intaaj ziraaʼitku le beet Allah Ilaahku. Wa ma tirakkubu laham al‑sakhal fi laban ammah. 
Wa battaan Allah gaal le Muusa : Aktib al‑kalaam da wa da yabga asaas al‑muʼaahada al‑sawweetha maʼaak inta wa Bani Israaʼiil. 
Wa Muusa gaʼad maʼa Allah 40 nahaar wa 40 leele.Wa la akal khubza wa la chirib almi.Wa katab fi l‑liihaan kalaam al‑muʼaahada wa hu al‑wasaaya al‑achara.
Wa khalaas wakit Muusa nazal min jabal Siinaaʼ wa liihaan al‑muʼaahada fi iideenah,hu ma irif kadar wijhah gaaʼid yiraari be sabab hu kallam maʼa Allah.
Wa wakit Haaruun wa kulla Bani Israaʼiil chaafo wijih Muusa gaaʼid yiraari,khaafo ma garrabo leyah.
Wa laakin hu naadaahum wa fi l‑bakaan da,Haaruun wa kulla chuyuukh al‑mujtamaʼ jo leyah.Wa hu kallam maʼaahum.
Wa baʼad da,kulla Bani Israaʼiil jo leyah gariib.Wa hu wassaahum be kulla l‑wasaaya al‑Allah gaalaahum leyah fi jabal Siinaaʼ.
Wakit Muusa kammal kalaamah maʼaahum,khatta minhum wijhah be mindiil.
Wa ayyi wakit kan Muusa yidoor yagiif giddaam Allah le yikallim maʼaayah,yarfaʼ al‑mindiil min wijhah lahaddi yamrug min hadarat Allah.Wa hu yikallim le Bani Israaʼiil be l‑wasaaya al‑Allah amarah beehum.
Wa fi l‑bakaan da,Bani Israaʼiil yichiifu wijhah al‑gaaʼid yiraari.Wa baʼad da,hu yukhutt al‑mindiil fi wijhah lahaddi yaji yikallim maʼa Allah battaan.
Wa Muusa lamma kulla mujtamaʼ Bani Israaʼiil wa gaal leehum : Dool humman al‑churuut al‑Allah amaraaku le takhdumu beehum.
Fi sitte yoom sawwu khidmitku.Wa laakin fi l‑yoom al‑saabiʼ,da sabt hana raaha wa hu mukhassas le Allah.Wa kan naadum sawwa ayyi amal fi l‑yoom al‑saabiʼ da,waajib yaktuluuh.
Wa fi yoom al‑sabt,naar kula ma tiʼooguduuha fi buyuutku. 
Wa Muusa gaal le kulla mujtamaʼ Bani Israaʼiil : Da bas al‑cheyy al‑Allah amaraaku beyah.
Gaddumu hadiiye le Allah.Wa ayyi naadum minku al‑galbah kariim khalli yijiib hadiiye le Allah. Al‑hadaaya dool hummandahab wa fudda wa nahaas
wa gumaach zahri wa garadi wa ahmarwa gumaach kattaan wa suuf inze
wa firaaw kubaach madbuukhiin wa mulawwaniin be loon ahmarwa farwa hint ijil al‑baharwa hatab hana chadar al‑sunt
wa dihin le l‑faanuuswa itir le dihin al‑masahaanwa itir le l‑bakhuur al‑muʼattar
wa hajar al‑usmah agiigwa hujaar aakhariin khaaliyiin le yijammulu beehum al‑farmala wa l‑sideeriiye hana kabiir rujaal al‑diin.
 Wa khalli kulla l‑sinaaʼiyiin minku yaju le yasnaʼo al‑cheyy al‑amar beyah Allah.
Wa dool al‑achya al‑yasnaʼoohum.Al‑achya al‑yabnu beehum al‑kheema min daakhal wa min barrawa khita al‑kheema wa fangarhawa khachabha wa maraadiisha wa amadha wa asaasha
wa l‑sanduug wa iidaanah wa sidaadtah wa l‑sitaar al‑yidaarig al‑sanduug
wa l‑tarabeeza wa iidaanha wa kulla muʼiddaathawa l‑khubza al‑yigaddumuuha le Allah
wa l‑faanuus wa muʼiddaatah wa niiraanah wa dihnah
wa mukhbar al‑bakhuur wa iidaanahwa dihin al‑masahaan wa l‑bakhuur al‑muʼattarwa l‑sitaar le baab al‑kheema
wa l‑madbah hana l‑dahaaya al‑muharragiin wa tachaachtah min nahaas wa iidaanah wa kulla muʼiddaatahwa hoot le l‑wadu wa gaʼarah
wa l‑sataayir al‑muhawwigiin beehum al‑fadaay wa amadhum wa asaashumwa sitaar hana baab al‑fadaay
wa wutaad al‑kheemawa wutaad sataayir al‑fadaay wa hubaalhum
wa khulgaan le l‑khidme fi l‑bakaan al‑mukhaddas.Wa dool khulgaan al‑khaassiin le Haaruun raajil al‑diin wa khulgaan le awlaadah wakit yakhdumu misil rujaal diin. 
Wa baʼad Muusa kammal kalaamah khalaas,kulla mujtamaʼ Bani Israaʼiil gammo macho minnah
wa kulla insaan indah niiye wa galbah kariim jaab hadiiye le Allah achaan yisawwu beeha kheemat al‑ijtimaaʼ wa kulla muʼiddaatha wa khulgaan khaassiin.
Wa kulla l‑naas jo awiin wa rujaal anto hadiiye be juud wa karam.Wa ayyi naadum indah galib kariim anta khuruus aw chinif aw khaatim aw hafiide aw ayyi cheyy aakhar hana dahab.Ayyi naadum minhum gaddam dahab hadiiye marfuuʼa le Allah.
Wa ayyi naadum al‑indah gumaach zahri aw garadi aw ahmar aw gumaach hana kattaan aw suuf inze aw firaaw kubaach madbuukhiin wa mulawwaniin be loon ahmar aw farwa hana ijil al‑bahar kula jaabah hadiiye.
Wa naas waahidiin jaabo hadiiye hana fudda aw nahaas wa antooha le Allah.Wa ayyi naadum al‑indah khachab al‑sunt al‑yanfaʼ le ayyi khidme jaabah hadiiye.
Wa ayyi mara al‑indaha khibra fi khiyaatit al‑gumaach khayyatat be iidha wa jaabatah hadiiye.Wa l‑gumaach da hana kattaan wa loonah zahri aw garadi aw ahmar.
Wa ayyi mara al‑indaha niiye wa indaha khibra tarrat suuf inze.
Wa chuyuukh al‑chaʼab jaabo hujaar agiig wa hujaar aakhariin khaaliyiin le yurussuuhum fi l‑farmala hana raajil al‑diin wa fi l‑sideeriiye.
Wa anto battaan aryaah wa dihin le l‑faanuus wa dihin le l‑masahaan wa itir le l‑bakhuur al‑muʼattar.
Wa kulla insaan min Bani Israaʼiil al‑indah niiye,kan raajil walla mara kula,jaab cheyy le l‑khidme al‑amaraahum beeha Allah be waasitat Muusa.
Wa Muusa gaal le Bani Israaʼiil : Asmaʼo.Daahu Allah azal Basaliil wileed Uuri wileed Huur min gabiilat Yahuuza.
Wa hu nazzal Ruuhah foogah wa antaah khibra wa fihim wa maʼrafa le yasnaʼ kulla cheyy
wa da,le yasnaʼ achya be dahab wa fudda wa nahaas
wa le yagtaʼ al‑hujaar al‑khaaliyiin wa yanguchhum wa yanjur al‑khachab wa yasnaʼ kulla cheyy.
Wa be da,Allah anta ilim le Basaliil wa Uhuliyaab wileed Akhisamaak min gabiilat Daan le yiʼallumu naas aakhariin.
Wa hu antaahum khibra achaan yanguchu wa yarsumu wa yikhayyutu gumaach kattaan al‑loonah zahri wa garadi wa ahmar wa yitirru gabag wa yikhayyutu wa yasnaʼo kulli cheyy. 
Wa misil Allah amaraahum beyah,Basaliil wa Uhuliyaab wa sinaaʼiyiin aakhariin al‑Allah antaahum khibra wa fihim le yisawwu khidimtah gammo be buna kheemat al‑ibaada.
Wa Muusa naada Basaliil wa Uhuliyaab wa l‑sinaaʼiyiin al‑aakhariin al‑Allah antaahum khibra wa ayyi naadum al‑indah niiye achaan yaju leyah wa yugummu be l‑khidme.
Wa humman ligo min Muusa kulla l‑hadaaya al‑Bani Israaʼiil jaaboohum le buna al‑kheema.Wa kulla yoom al‑naas gaaʼidiin yijiibu be niiyithum hadaaya aakhariin.
Wa khalaas kulla l‑sinaaʼiyiin al‑gammo be buna al‑kheema ayyi waahid waggaf khidimtah wa ja.
Wa gaalo le Muusa : Bani Israaʼiil jaabo hadaaya aktar min al‑yakfi le l‑amal al‑Allah amar beyah. 
Wa Muusa kallam fi l‑fariig wa gaal : Khalli kulla l‑naas yiwaggufu al‑hadaaya al‑yijiibuuhum le kheemat al‑ibaada. Wa khalaas kulla l‑naas ma jaabo hadaaya battaan.
Achaan al‑hadaaya al‑jaaboohum yakfu le buna al‑kheema wa yifaddulu kula.
Wa kulla l‑sinaaʼiyiin gammo le buna al‑kheema.Wa sawwooha be achara gitʼe min gumaach hana kattaan mukhayyat adiil al‑loonah zahri wa garadi wa ahmar.Wa khayyato fi l‑gitaʼ dool suwar makhluugiin samaawiyiin be khiyaatit khayyaati maʼruuf.
Wa tuul al‑gitaʼ dool sawa sawa.Ayyi waahide tuulha 28 duraaʼ wa urdaha 4 duraaʼ.
Wa l‑gitaʼ dool,khamsa lammoohum sawa fi majmuuʼa waahide wa l‑khamsa al‑aakhariin kula lammoohum sawa.
Wa kachkacho taraf al‑khamsa be gumaach zahri wa taraf al‑khamsa al‑aakhariin kula kachkachoohum be nafs al‑gumaach.
Sawwo 50 manaakhir fi l‑majmuuʼa al‑awwal wa 50 manaakhir fi l‑majmuuʼa al‑taaniye.Wa khalaas al‑manaakhir dool bigo mulgaabiliin.
Wa sawwo 50 fangar hana dahab wa chabako beyah al‑manaakhir kulli waahide maʼa l‑aakhara.Wa be da,al‑majmuuʼteen bigo kheema waahide.
Wa sawwo al‑khita al‑awwal le l‑kheema min 11 gitʼe matruuriin be suuf inze.Wa khattooh be foog le l‑kheema.
Wa tuul al‑gitaʼ dool sawa sawa.Wa tuul al‑waahide 30 duraaʼ wa urdaha 4 duraaʼ.
Wa l‑gitaʼ dool,khamsa lammoohum sawa wa l‑sitte al‑aakhariin kula lammoohum sawa.
Wa sawwo 50 manaakhir fi nuss kulli waahide min al‑majmuuʼteen.
Wa sawwo 50 fangar min nahaas le yachbuku beehum al‑majmuuʼteen.Wa be da,al‑majmuuʼteen yabgo khita waahid.
Wa sawwo al‑khita al‑taani be firaaw kubaach madbuukhiin wa mulawwaniin be loon ahmar.Wa l‑khita al‑taalit da,sawwooh be firaaw ijil al‑bahar.
Wa battaan,addalo khachab al‑sunt wa l‑baʼadeen yurussuuh le yabnu beyah kheemat al‑ibaada.
Ayyi waahid min al‑khachab da tuulah 10 duraaʼ wa urdah duraaʼ wa nuss.
Le ayyi khachaba sawwo rijle itneen al‑gidro sabbatooha maʼa l‑aakhariin.Kulla l‑khachab da sawwooh misil da.
Wa addalo 20 khachab fi l‑nuss al‑junuubi hana l‑kheema.
Wa sawwo 40 asaas hana fudda min tihit le l‑ichriin khachab.Le kulli khachaba waahide sawwo asaas itneen tihit rijileenha al‑itneen.
Wa addalo 20 khachab fi l‑nuss al‑munchaakhi hana l‑kheema.
Wa dool kula sawwo leehum 40 asaas hana fudda min tihit.Le kulli khachaba waahide sawwo asaas itneen tihit rijileenha al‑itneen.
Wa addalo sitte khachab fi l‑nuss al‑warraani hana l‑kheema al‑mugaabil al‑kharib.
Wa sawwo khachab itneen le l‑koonyaat al‑wara.
Wa l‑khachab al‑itneen dool mulassagiin min tihit lahaddi foog.Wa be foog sabbatoohum be khaatim.Wa da bigi fi l‑koonyaat al‑itneen al‑gaaʼidiin be wara.
Wa be da,bigi 8 khachab wa induhum 16 asaas hana fudda.Wa tihit kulli khachaba asaas itneen.
Wa sawwo 5 maraadiis min khachab al‑sunt le l‑nuss al‑junuubi.
Wa 5 aakhariin le l‑nuss al‑munchaakhi hana l‑kheema.Wa battaan sawwo 5 le nussaha al‑warraani al‑mugaabil al‑kharib.
Wa l‑murdaas al‑ustaani al‑tawiil al‑gaaʼid fi gismit al‑khachab macha min tarafha le tarafha.
Wa masaho kulla l‑khachab da be dahab wa sanaʼo khawaatim hana dahab al‑yidissu fooghum al‑maraadiis.Wa masaho al‑maraadiis kula be dahab.
Wa sawwo sitaar dakhlaani min gumaach hana kattaan mukhayyat adiil al‑loonah zahri wa garadi wa ahmar.Wa khayyato foogha suwar makhluugiin samaawiyiin be khiyaatit khayyaati maʼruuf.
Wa allagooh fi manaakhir hana dahab al‑gaaʼidiin fi arbaʼa amuud min hatab al‑sunt al‑mamsuuhiin be dahab.Wa l‑amad dool musabbatiin fi arbaʼa asaas hana fudda.
Wa sawwo sitaar le baab al‑kheema min gumaach hana kattaan mukhayyat adiil al‑loonah zahri wa garadi wa ahmar.Wa da be khiyaatit khayyaati maʼruuf.
Wa allago al‑sitaar da fi manaakhir hana dahab al‑gaaʼidiin fi 5 amuud hana hatab al‑sunt wa ruuseehum wa l‑maraadiis al‑fooghum mamsuuhiin be dahab.Wa sawwo leehum 5 asaas min nahaas.
Wa Basaliil sawwa sanduug min khachab al‑sunt.Wa tuul al‑sanduug da duraaʼeen wa nuss wa urdah duraaʼ wa nuss wa tuulah foog kula duraaʼ wa nuss.
Wa masahah be dahab saafi min daakhal lahaddi barra.Wa darras khachmah kula be dahab.
Wa sawwa arbaʼa khawaatim hana dahab wa lassagaahum fi l‑koonyaat al‑arbaʼa hana l‑sanduug.Wa da itneen fi l‑nuss al‑waahid wa itneen fi l‑nuss al‑aakhar.
Wa addal iidaan itneen min hatab al‑sunt wa masahaahum be dahab.
Wa dakhkhalaahum fi l‑khawaatim al‑arbaʼa al‑mulassagiin fi l‑sanduug achaan yichiiluuh beehum.
Wa sanaʼo sidaade le l‑sanduug min dahab saafi.Tuul al‑sidaade di duraaʼeen wa nuss wa urdaha duraaʼ wa nuss.
Wa sanaʼo min al‑dahab makhluugiin samaawiyiin itneen wa khattoohum ayyi waahid fi taraf al‑sidaade mulgaabiliin.
Khatto ayyi waahid fi taraf al‑sidaade yaʼni al‑waahid be hini wa l‑aakhar be hinaak mulassagiin fi l‑sidaade.
Wa l‑makhluugiin al‑samaawiyiin dool mumattitiin janaaheehum giddaam wa mukhattiyiin beehum al‑sidaade.Ayyi waahid mugaabil al‑aakhar wa mudangiriin ale l‑sidaade.
Wa sawwo tarabeeza be khachab al‑sunt.Tuulha duraaʼeen wa urdaha duraaʼ wa tuulha foog duraaʼ wa nuss.
Wa masahooha be dahab saafi.Wa darraso khachumha be dahab.
Wa hawwago khachum al‑tarabeeza be hatab urdah arbaʼa usbaʼ wa darrasooh be dahab.
Wa sanaʼo arbaʼa khawaatim min dahab wa lassagoohum fi l‑koonyaat al‑arbaʼa hana l‑tarabeeza.Ayyi khaatim bigi muwaafig le rijil waahide min al‑tarabeeza.
Wa l‑khawaatim bigo gariibiin le khachum al‑tarabeeza.Wa be da,gidro yidissu fooghum iidaan itneen wa yichiilu beehum al‑tarabeeza.
Wa l‑iidaan dool sawwoohum be hatab al‑sunt wa masahoohum be dahab le yichiilu beehum al‑tarabeeza.
Wa l‑tarabeeza di sawwo leeha sufar wa kharaariif wa kiisaan wa abaariig min dahab saafi al‑yistaʼmaloohum wakit yigaddumu hadaaya charaab.
Wa sanaʼo faanuus min dahab saafi.Al‑faanuus da wa gaʼarah wa saagah wa kiyeesaatah wa dakaarmah wa zuhuurah kulla ke sunʼa waahide bas.
Wa alfarraʼ min saag al‑faanuus da sitte furuuʼ,talaata furuuʼ min nuss waahid wa talaata min nuss aakhar.
Wa fi ayyi firiʼ,sawwo talaata kiyeesaat yichaabuhu zahrat al‑looz be dukrumitha wa waragha.Wa da fi kulla firiʼ min al‑furuuʼ al‑sitte.
Wa fi saag al‑faanuus kula,sawwo arbaʼa kiyeesaat yichaabuhu zahrat al‑looz be dukrumitha wa waragha.
Wa tihit ayyi machbak hana furuuʼ itneen,sawwo dukrume.
Wa kulla l‑dakaarim wa l‑furuuʼ madguugiin sunʼa waahide bas min dahab saafi.
Wa sawwo sabʼa tiyeesaat le l‑naar min dahab saafi wa khattoohum fi l‑faanuus.Wa sawwo kalaaliib wa taffaayaat kula min dahab saafi.
Wa l‑dahab al‑saafi al‑sanaʼo beyah al‑faanuus wa kulla muʼiddaatah,waznah bigi 34 kiilo.
Wa sawwo mukhbar al‑bakhuur min khachab al‑sunt.Al‑mukhbar da murabbaʼ tuulah duraaʼ wa urdah kula duraaʼ.Wa tuulah foog kamaan duraaʼeen.Wa l‑mukhbar wa guruunah sunʼa waahide bas.
Wa masaho daharah wa kulla jawaanibah wa guruunah be dahab saafi.Wa darraso khachmah kula be dahab.
Wa sawwo leyah khawaatim itneen tihit min al‑diraasa be jaanib al‑waahid wa be l‑jaanib al‑aakhar kula khawaatim itneen.Wa be da,gidro yidakhkhulu le l‑mukhbar iidaan itneen le yichiiluuh beehum.
Wa sawwo al‑iidaan al‑itneen dool be hatab al‑sunt wa masahoohum be dahab.
Wa sawwo battaan al‑dihin al‑khaass le l‑masahaan.Wa l‑bakhuur al‑muʼattar al‑saafi da sawwaah naadum maʼruuf fi khalbitiin al‑itir.
Wa Basaliil wa l‑sinaaʼiyiin al‑aakhariin sawwo al‑madbah hana l‑dahaaya al‑muharragiin.Wa l‑madbah da murabbaʼ min khachab al‑sunt.Tuulah 5 duraaʼ wa urdah kula 5 duraaʼ wa tuulah foog 3 duraaʼ.
Wa sawwo arbaʼa guruun fi koonyaatah al‑arbaʼa.Wa l‑madbah wa l‑guruun sunʼa waahide bas.Wa masahooh be nahaas.
Wa sanaʼo kulla muʼiddaatah min nahaas.Humman al‑mawaaʼiin al‑yarfaʼo beehum al‑rumaad al‑mudahhan wa l‑feelaat wa l‑kiisaan al‑yuruchchu beehum al‑damm wa l‑hadiidaay al‑yisillu beeha al‑laham wa khammaamaat al‑naar.
Wa humman sanaʼo le l‑madbah tachaacha min nahaas.Wa khatto al‑tachaacha di fi lubb al‑madbah wa be da,bigat fi gismit al‑madbah.
Wa sanaʼo arbaʼa khawaatim fi l‑chawaarib al‑arbaʼa hana l‑tachaacha le yidissu fooghum al‑iidaan.
Wa sawwo le l‑madbah iidaan itneen min hatab al‑sunt wa masahoohum be nahaas.
Wa l‑iidaan dool dassoohum fi l‑khawaatim al‑gaaʼidiin fi jawaanib al‑madbah le yichiiluuh beehum.Wa l‑madbah mujawwaf yaʼni indah lubb.Wa l‑madbah da sanaʼooh be khachab.
Wa sanaʼo hoot le l‑wadu min nahaas wa gaʼarah min nahaas.Wa l‑nahaas da hana amchawwaafaat al‑jaabanhum al‑awiin al‑gaaʼidaat yakhdiman fi madkhal kheemat al‑ijtimaaʼ.
Wa sawwo fadaay le l‑kheema.Wa be l‑nuss al‑junuubi,tuulha 100 duraaʼ wa indaha sataayir min gumaach hana kattaan mukhayyat adiil.
Wa indaha 20 amuud wa 20 asaas min nahaas.Wa l‑manaakhir wa l‑rubaat al‑gaaʼidiin fi l‑amad dool min fudda.
Wa l‑nuss al‑munchaakhi kula tuulah 100 duraaʼ wa indah sataayir wa 20 amuud wa 20 asaas min nahaas.Wa l‑manaakhir wa l‑rubaat al‑gaaʼidiin fi l‑amad dool min fudda.
Laakin al‑nuss al‑kharbaani min al‑fadaay tuulah 50 duraaʼ wa indah sataayir wa 10 amuud wa 10 asaas.Wa l‑manaakhir wa l‑rubaat al‑gaaʼidiin fi l‑amad min fudda.
Wa l‑nuss al‑sabhaani ale l‑bakaan al‑harraay tatlaʼ,hu kula tuulah 50 duraaʼ.
Wa fi l‑nuss al‑zeenaay hana l‑baab fiyah sataayir tuulhum 15 duraaʼ wa indah 3 amuud wa 3 asaas.
Wa fi l‑nuss al‑israay hana l‑baab al‑fadaay,fiyah sataayir tuulhum 15 duraaʼ wa indah 3 amuud wa 3 asaas.
Wa kulla l‑sataayir al‑muhawwigiin al‑fadaay humman min kattaan mukhayyat adiil.
Wa asaas al‑amad min nahaas.Wa manaakhir al‑amad wa l‑rubaat kula min fudda.Wa ruuse al‑amad mamsuuhiin be fudda.Kulla l‑amad al‑muhawwigiin al‑fadaay induhum rubaat min fudda.
Al‑baab al‑yadkhulu beyah al‑fadaay indah sitaar min gumaach hana kattaan mukhayyat adiil al‑loonah zahri wa garadi wa ahmar.Wa da be khiyaatit khayyaati maʼruuf.Wa l‑sitaar da tuulah 20 duraaʼ wa tuulah foog 5 duraaʼ yaʼni nafs al‑magaas maʼa sataayir al‑fadaay.
Wa baab al‑fadaay indah arbaʼa amad wa arbaʼa asaas min nahaas.Wa l‑manaakhir wa l‑isay min fudda.Wa ruuse al‑amad masahoohum be fudda.
Wa kulla l‑wutaad hana l‑kheema wa l‑fadaay min nahaas.
Wa daahu wazin al‑khumaam al‑bano beyah kheemat al‑ibaada wa hi al‑kheema al‑baʼadeen yukhuttu foogha liihaan al‑muʼaahada.Wa Muusa amar al‑Laawiyiin yisajjulu al‑muʼiddaat dool tihit masʼuuliiyit Itamaar wileed Haaruun raajil al‑diin.
Wa Basaliil wileed Uuri wileed Huur min gabiilat Yahuuza khadam kulla cheyy al‑Allah amar beyah Muusa.
Wa musaaʼidah Uhuliyaab wileed Akhisamaak min gabiilat Daan.Wa hu kula khayyaati maʼruuf fi khiyaatit gumaach al‑kattaan al‑loonah zahri wa garadi wa ahmar.
Wa l‑dahab al‑jaabooh Bani Israaʼiil hadiiye marfuuʼa le yistaʼmalooh fi buna kheemat al‑ibaada,waznah yisaawi 1 000 kiilo.Wa da hasab al‑wazin al‑rasmi hana l‑bakaan al‑mukhaddas.
Wa wakit wazano al‑fudda al‑jaabooha naas al‑mujtamaʼ hadiiye,wazinha tamma ziyaada min 3 400 kiilo.Wa da hasab al‑wazin al‑rasmi hana l‑bakaan al‑mukhaddas.
Achaan kulla insaan min 20 sana wa foog al‑hasabooh anta nuss hajar fudda hasab al‑wazin al‑rasmi hana l‑bakaan al‑mukhaddas.Wa jumlit al‑naas al‑hasaboohum kulluhum ke 603 550 raajil.
Wa wazin al‑fudda al‑astaʼmalooha fi l‑miya asaas hana l‑kheema wa l‑sataayir da 3 400 kiilo yaʼni 34 kiilo fi ayyi asaas.
Wa l‑faddal min al‑fudda hawaale 20 kiilo.Wa humman sanaʼo beyah manaakhir al‑amad wa isayhum wa masaho beyah ruuse al‑amad.
Wa l‑nahaas al‑jaabooh hadiiye marfuuʼa,waznah yisaawi 2 400 kiilo.
Wa da,astaʼmalooh le yasnaʼo asaas madkhal kheemat al‑ijtimaaʼ wa madbah al‑nahaas wa tachaachtah wa kulla muʼiddaatah
wa asaas al‑fadaay al‑muhawwige al‑kheema wa asaas baab al‑fadaay wa kulla wutaad al‑kheema wa wutaad al‑fadaay.
Basaliil wa l‑sinaaʼiyiin al‑aakhariin sawwo khulgaan le rujaal al‑diin le yakhdumu fi kheemat al‑ibaada min gumaach hana kattaan loonah zahri wa garadi wa ahmar.Wa battaan sawwo khulgaan khaassiin le Haaruun misil Allah amar beyah Muusa.
Wa be misil da,humman sawwo al‑farmala be gumaach hana kattaan mukhayyat adiil al‑loonah zahri wa garadi wa ahmar wa mujammala be dahab.
Daggo al‑dahab rigeeyig misil al‑kheet wa khayyatooh fi l‑gumaach hana kattaan al‑loonah zahri wa garadi wa ahmar be khiyaatit khayyaati maʼruuf.
Wa sawwo le l‑farmala hubaal al‑yisabbutuuha beehum fi l‑kataafe.
Wa l‑hizaam al‑yarbutuuh kula bigi min nafs al‑sunʼa min dahab wa gumaach hana kattaan mukhayyat adiil al‑loonah zahri wa garadi wa ahmar misil Allah amar beyah Muusa.
Wa chaalo hujaar itneen min agiig wa nagacho fooghum asaame awlaad Yaakhuub al‑atnaachar wa sabbatoohum fi halagateen min dahab fi l‑farmala.
Wa baʼad da,khattoohum fi kataafe al‑farmala zikra le Bani Israaʼiil misil Allah amar beyah Muusa.
Wa humman sawwo sideeriiyit al‑kharaar misil sawwo al‑farmala.Hi kula min gumaach hana kattaan mukhayyat adiil al‑loonah zahri wa garadi wa ahmar wa mujammala be dahab.Wa da be khiyaatit khayyaati maʼruuf.
Wa sawwo al‑sideeriiye murabbaʼa tuulha chibir wa urdaha kula chibir.Wa matbuuga marrateen misil jeeb.
Wa jammalooha be arbaʼa roog min al‑hujaar al‑khaaliyiin.Al‑roog al‑awwal indah agiig ahmar wa yaakhuut asfar wa zumurrud akhdar.
Wa l‑roog al‑taani indah marajaan ahmar wa yaakhuut akhdar wa maass.
Wa l‑roog al‑taalit indah fayruuz wa yaakhuut ahmar wa zaytuun.
Wa l‑roog al‑raabiʼ indah zabarjad wa agiig wa kharaz.Wa kulla l‑hujaar dool murassasiin fi l‑riigaan hana l‑dahab fi l‑sideeriiye.
Wa l‑hujaar al‑khaaliyiin dool fi adad gabaayil Bani Israaʼiil al‑atnaachar.Ayyi usum gabiila manguuch fi hajar waahid misil nagich al‑khawaatim.
Wa sawwo le l‑sideeriiye silsilateen min dahab saafi maftuuliin misil al‑habil.
Wa sawwo battaan halagateen wa khawaatim itneen min dahab wa sabbatoohum fi koonyaat al‑sideeriiye be foog.
Wa dakhkhalo fi l‑khawaatim dool al‑silsilateen hana l‑dahab.
Wa khachum al‑aakhar hana l‑silsilateen dakhkhalooh fi l‑halagateen al‑gaaʼidiin fi kataafe al‑farmala be giddaam.
Wa battaan sawwo khawaatim itneen min dahab fi koonyaat al‑sideeriiye be tihit.Wa khattoohum be daakhal ambeen al‑sideeriiye wa l‑farmala.
Wa battaan sawwo khawaatim itneen min dahab wa khattoohum fi kataafe al‑farmala be tihit min giddaam gariib le hizaam al‑farmala.
Wa humman rabato al‑khawaatim al‑itneen hana l‑sideeriiye be l‑khawaatim al‑itneen hana l‑farmala be habil zahri.Wa be da,al‑sideeriiye bigat foog min al‑hizaam wa gaaʼide saabte foog al‑farmala ma tilharrak.Wa da misil Allah amar beyah Muusa.
Wa humman khayyato jallaabiiye le l‑farmala kullaha min gumaach zahri wa da be khiyaatit khayyaati maʼruuf.
Wa l‑jallaabiiye indaha gabbe makfuufa wa mudarrasa achaan al‑gabbe ma tincharit.
Wa khayyato fi daayir al‑jallaabiiye rummaanaat min gumaach zahri wa garadi wa ahmar wa kulla min kattaan mukhayyat.
Wa sawwo jursaan min dahab saafi wa khattoohum ambeen al‑rummaanaat fi kulla daayir al‑jallaabiiye.
Wa be da,bigi rummaana wa jaras,rummaana wa jaras fi kulla daayir al‑jallaabiiye al‑yalbasooha wakit yakhdumu giddaam Allah misil Allah amar beyah Muusa.
Wa sawwo le Haaruun wa iyaalah khulgaan min kattaan be khiyaatit khayyaati maʼruuf.
Wa battaan sawwo kadaamiil wa taaj wa saraawiil kula hana gumaach kattaan mukhayyat adiil.
Wa l‑hizaam kula min gumaach hana kattaan mukhayyat adiil al‑loonah zahri wa garadi wa ahmar.Wa da be khiyaatit khayyaati maʼruuf misil Allah amar beyah Muusa.
Wa sawwo hafiide mukhassasa min dahab saafi wa nagacho foogha al‑kalaam al‑buguul Khaass le Allah.
Wa rabatooha be habil zahri fi raas al‑kadmuul misil Allah amar beyah Muusa.
Wa khalaas al‑sinaaʼiyiin kammalo al‑amal hana buna kheemat al‑ibaada wa hi kheemat al‑ijtimaaʼ.Wa Bani Israaʼiil sawwo kulla cheyy tamaam misil Allah amar beyah Muusa.
Wa humman jaabo giddaam Muusaal‑kheema wa kulla muʼiddaathawa fangarha wa khachabha wa maraadiisha wa amadha wa asaasha
wa l‑khita al‑hu min firaaw al‑kubaach al‑madbuukhiin wa mulawwaniin be loon ahmarwa l‑khita al‑hu min firaaw ijil al‑baharwa l‑sitaar al‑yidaarig al‑sanduug
wa l‑sanduug al‑foogah liihaan al‑muʼaahada wa iidaanah wa sidaadtah
wa l‑tarabeeza wa kulla muʼiddaathawa l‑khubza al‑yigaddumuuha le Allah
wa l‑faanuus min dahab saafiwa l‑tiyeesaat le l‑naar al‑murassasiin foogah wa kulla muʼiddaatahwa dihnah
wa mukhbar al‑bakhuur hana l‑dahabwa dihin al‑masahaanwa l‑bakhuur al‑muʼattarwa l‑sitaar le baab al‑kheema
wa l‑madbah wa tachaachtah al‑humman min nahaaswa iidaanah wa kulla muʼiddaatahwa l‑hoot le l‑wadu wa gaʼarah
wa l‑sataayir al‑muhawwigiin beehum al‑fadaaywa amadhum wa asaashumwa sitaar hana baab al‑fadaaywa hubaalha wa wutaadhawa kulla muʼiddaat al‑yistaʼmaloohum fi khidmit kheemat al‑ibaada wa hi kheemat al‑ijtimaaʼ
wa l‑khulgaan le l‑khidme fi l‑bakaan al‑mukhaddaswa dool khulgaan al‑khaassiin le Haaruun raajil al‑diinwa khulgaan le awlaadah wakit yakhdumu misil rujaal al‑diin.
Wa fi l‑wakit da,Bani Israaʼiil sawwo kulla l‑khidme di tamaam misil Allah amar beeha Muusa.
Wa wakit Muusa chaaf wa irif kadar humman sawwo kulla cheyy misil Allah amar beyah,hu baarakaahum.
Wa Allah hajja le Muusa wa gaal :
 Fi l‑yoom al‑awwal hana l‑chahar al‑awwal,abni leyi kheemat al‑ibaada wa hi kheemat al‑ijtimaaʼ.
Wa fi lubb al‑kheema di,diss al‑sanduug al‑foogah liihaan al‑muʼaahada wa daarigah be sitaar.
Wa diss al‑tarabeeza wa jahhizha.Wa battaan diss al‑faanuus wa walliʼ niiraanah.
Wa baʼad da,al‑mukhbar hana l‑dahab al‑yiharrugu foogah al‑bakhuur khuttah giddaam al‑sanduug.Wa baab al‑kheema siddah be sitaar.
 Wa battaan khutt al‑madbah hana l‑dahaaya al‑muharragiin giddaam madkhal kheemat al‑ibaada wa hi kheemat al‑ijtimaaʼ.
Wa l‑hoot le l‑wadu kamaan,khuttah ambeen kheemat al‑ijtimaaʼ wa l‑madbah.Wa subb foogah almi.
Wa hawwig al‑fadaay hana kheemat al‑ijtimaaʼ be sataayir wa sawwi leeha baab.Wa baabha da kula siddah be sitaar.
 Wa chiil dihin al‑masahaan wa amsah beyah al‑kheema wa kulla l‑achya al‑gaaʼidiin fi lubbaha wa khassishum.Wa be da,hi tabga mukhaddasa wa kulla muʼiddaatha kula yabgo mukhaddasiin.
Wa battaan amsah al‑madbah hana l‑dahaaya al‑muharragiin wa muʼiddaatah le tikhassisah wa hu yabga mukhaddas marra waahid.
Wa amsah al‑hoot le l‑wadu wa gaʼarah le tikhassisah.
 Wa jiib Haaruun wa awlaadah fi madkhal kheemat al‑ijtimaaʼ.Wa barridhum be almi al‑hoot da.
Wa baʼad da,labbis Haaruun al‑khulgaan al‑khaassiin wa amsahah wa khassisah le yabga leyi raajil diin.
Wa jiib awlaad Haaruun wa labbishum al‑khulgaan.
Wa amsahhum misil masaht abuuhum le yabgo leyi rujaal diin.Wa be l‑masahaan da,humman yabgo khaassiin le khidmit beeti daayman wa zurriiyithum kula. 
Wa Muusa sawwa kulla cheyy misil Allah amarah beyah.Wa da bas al‑hu sawwaah.
Wa khalaas,bano al‑kheema di fi l‑yoom al‑awwal hana l‑chahar al‑awwal fi l‑sana al‑taaniye min marigiinhum min balad Masir.
Wa wakit Muusa bana kheemat al‑ibaada,hu khatta asaasha wa khazza amadha wa rakkab al‑khachab wa l‑maraadiis.
Wa bana al‑kheema wa khattaaha be khita aakhar min foog misil Allah amarah beyah.
Wa Muusa chaal liihaan al‑muʼaahada wa dassaahum fi l‑sanduug.Wa dassa al‑iidaan al‑yichiilu beehum al‑sanduug wa sadda al‑sanduug be sidaadtah.
Wa khalaas,chaal al‑sanduug al‑foogah liihaan al‑muʼaahada wa dassaah fi l‑kheema wa daaragah be sitaar misil Allah amarah beyah.
Wa Muusa dassa al‑tarabeeza fi lubb kheemat al‑ijtimaaʼ fi nussaha al‑munchaakhi barra min al‑sitaar.
Wa khatta foogha al‑khubza al‑yigaddumuuha le Allah misil hu amarah beyah.
Wa dassa al‑faanuus fi lubb kheemat al‑ijtimaaʼ fi nussaha al‑junuubi mugaabil al‑tarabeeza.
Wa wallaʼ niiraan al‑faanuus giddaam Allah misil hu amarah beyah.
Wa Muusa dassa mukhbar al‑bakhuur hana l‑dahab fi lubb kheemat al‑ijtimaaʼ giddaam al‑sitaar.
Wa harrag foogah al‑bakhuur al‑muʼattar misil Allah amarah beyah.
Wa sadda baab al‑kheema be sitaar.
Wa khatta al‑madbah hana l‑dahaaya al‑muharragiin giddaam madkhal kheemat al‑ibaada wa hi kheemat al‑ijtimaaʼ.Wa gaddam foogah dahiiye muharraga wa hadiiye hana dagiig misil Allah amarah beyah.
Wa khatta al‑hoot le l‑wadu been kheemat al‑ijtimaaʼ wa l‑madbah.Wa sabba foogah almi le l‑wadu.
Wa be almi al‑hoot da,Muusa wa Haaruun wa awlaadah yilwaddo.
Wa humman yilwaddo gubbaal ma yadkhulu fi kheemat al‑ijtimaaʼ wa gubbaal ma yaju gariib le l‑madbah misil Allah amar beyah Muusa.
Wa Muusa hawwag al‑fadaay al‑foogha al‑kheema be sataayir wa sadda baabha be sitaar.Wa be misil da,khalaas Muusa kammal al‑khidme.
Wa baʼad da,al‑sahaabaay khattat kheemat al‑ijtimaaʼ wa majd Allah mala al‑kheema.
Wa Muusa ma gidir yadkhul fi kheemat al‑ijtimaaʼ achaan al‑sahaabaay mukhattiye al‑kheema wa majd Allah malaaha.
Wa kan al‑sahaabaay gammat min al‑kheema,Bani Israaʼiil yisiiru.
Wa laakin kan hi ma gammat min al‑kheema,humman yagoodu fi bakaanhum lahaddi yoom hi tugumm.
Wa sahaabaayit majd Allah gaaʼide foog al‑kheema be nahaar.Wa be leel,al‑sahaabaay indaha nuur.Wa kulla Bani Israaʼiil chaafo al‑sahaabaay di fi kulla masaarhum.
Wa Allah naada Muusa min kheemat al‑ijtimaaʼ wa gaal leyah :
Hajji le Bani Israaʼiil wa guul leehum wakit naadum minku yigaddim hadiiye le Allah,waajib yigaddim al‑hadiiye di min al‑bagar walla min al‑khanam.
Wa kan hadiiytah di dahiiye muharraga min al‑bagar,waajib yigaddim toor al‑ma indah ayyi eeb.Jiibah fi madkhal kheemat al‑ijtimaaʼ achaan Allah yarda be l‑toor da.
Al‑naadum da yukhutt iidah fi raas al‑dahiiye wa Allah yarda beeha wa tabga leyah kaffaara.
Wa hu yadbah al‑toor giddaam Allah.Wa rujaal al‑diin min zurriiyit Haaruun yichiilu al‑damm wa yuruchchuuh fi nawaayit al‑madbah al‑gaaʼid fi madkhal kheemat al‑ijtimaaʼ.
Wa wakit hu yaslakh al‑dahiiye wa yigattiʼ lahamha,
rujaal al‑diin min zurriiyit Haaruun yukhuttu hatab fi l‑madbah wa yigabbudu naar foogah.
Wa yukhuttu al‑laham al‑mugattaʼ wa l‑raas wa l‑chaham fi l‑hatab al‑mugabbad naar fi l‑madbah.
Wa l‑naadum da yikhassil al‑butuun wa l‑dalaafe be almi wa raajil al‑diin yiharrighum kulluhum fi l‑madbah.Wa di dahiiye muharraga wa hi hadiiye muharraga al‑riihitha Allah yarda beeha.
Wa kan hadiiytah di dahiiye muharraga min al‑khanam aw al‑inze,hu yigaddim tees aw kabich al‑ma indah ayyi eeb.
Hu yadbahah fi l‑nuss al‑munchaakhi hana l‑madbah giddaam Allah wa rujaal al‑diin min zurriiyit Haaruun yuruchchu al‑damm fi nawaayit al‑madbah.
Hu yigattiʼ lahamah wa raasah wa chahamah wa raajil al‑diin yukhuttuhum fi l‑hatab al‑mugabbad naar fi l‑madbah.
Wa l‑naadum da yikhassil al‑butuun wa l‑dalaafe be almi wa raajil al‑diin yigaddimhum kulluhum wa yiharrighum fi l‑madbah.Wa di dahiiye muharraga wa hi hadiiye muharraga al‑riihitha Allah yarda beeha.
Wa kan hadiiytah di dahiiye muharraga min al‑tuyuur al‑yigaddimhum le Allah,waajib yigaddim gimri aw hamaam.
Wa raajil al‑diin yigaddim al‑teeraay fi l‑madbah wa yaksir ragabatha wa yiharrigha fi l‑madbah wa yaʼasir dammaha fi l‑durdur hana nawaayit al‑madbah.
Wa yamrug khuzzaanitha wa riichha wa yidaffighum sabaah al‑madbah fi l‑bakaan al‑yusubbu foogah al‑rumaad al‑mudahhan.
Wa yuchugg al‑teeraay min been janaaheeha wa laakin ma yagtaʼha itneen.Wa raajil al‑diin yiharrig al‑teeraay di fi l‑hatab al‑mugabbad naar fi l‑madbah.Wa di dahiiye muharraga wa hi hadiiye muharraga al‑riihitha Allah yarda beeha.
Wa kan naadum yigaddim hadiiye hana dagiig le Allah,khalli hadiiytah di tabga hadiiye min ahsan dagiig.Wa hu yusubb fi hadiiytah di dihin wa yichiil lubaan.
Wa hu yiwaddi hadiiytah di le rujaal al‑diin min zurriiyit Haaruun.Wa raajil al‑diin yichiil malyit iid min al‑dagiig al‑mukhalbat be dihin wa kulla l‑lubaan.Wa yiharrighum fi l‑madbah.Wa di hadiiyit zikra wa hi hadiiye muharraga al‑Allah yarda be riihitha.
Wa l‑yifaddil min al‑hadiiye di yukuun le Haaruun wa le zurriiytah.Wa da hagg mukhaddas marra waahid al‑yifaddil min al‑hadaaya al‑muharragiin le Allah.
Wa kan naadum yigaddim hadiiye hana dagiig wa kan al‑hadiiye di najjadooha fi furun,khalli tukuun min ahsan dagiig wa tukuun kaʼak bala tawwaara mukhalbat be dihin aw kisaar bala tawwaara mamsuuh be dihin.
Wa kan hadiiytah di munajjada fi saaja,khalli tukuun min dagiig mukhalbat be dihin wa bala tawwaara.
Hu yigattiʼha gitaʼ katiiriin wa yusubb fooghum dihin wa di tukuun hadiiye hana dagiig.
Wa kan hadiiytah di munajjada fi tahwa,khalli tukuun min dagiig munajjada be dihin.
Wa hadiiyat al‑dagiig al‑yisawwiiha misil di le Allah,yantiiha le raajil al‑diin wa hu yigarribha le l‑madbah.
Wa raajil al‑diin yarfaʼ hadiiyat al‑zikra hana l‑dagiig wa yiharrigha fi l‑madbah.Wa hi hadiiye muharraga al‑riihitha Allah yarda beeha.
Wa l‑yifaddil min al‑hadiiye hana l‑dagiig yukuun le Haaruun wa le zurriiytah.Wa da hagg mukhaddas marra waahid al‑yifaddil min al‑hadaaya al‑muharragiin le Allah.
Wa kulla l‑hadaaya hana l‑dagiig al‑yigaddimhum le Allah,ma yisawwiihum be tawwaara.Achaan ma yiharrig cheyy le Allah al‑indah tawwaara aw asal min al‑hadaaya al‑muharragiin.
Wa laakin yagdar yigaddim tawwaara aw asal le Allah misil hadiiye min awwal intaaj zerʼah.Wa laakin ma yarfaʼha fi l‑madbah misil hadiiye muharraga al‑riihitha Allah yarda beeha.
Wa fi kulla l‑hadaaya hana l‑dagiig al‑yigaddimhum,yusubb fooghum mileh.Wa abadan ma yansa sabbiin al‑mileh al‑yimassil al‑muʼaahada al‑daayme maʼa Allah Ilaahah.Wa maʼa kulla l‑hadaaya hana l‑dagiig al‑yigaddimhum,waajib yusubb fooghum mileh.
Wa kan naadum yigaddim hadiiye hana dagiig le Allah min awwal intaajah,waajib yigaddim ganaadiil fariiki wa gameh jadiid madruuch misil hadiiye hana awwal intaajah.
Wa waajib yusubb foogah dihin wa yiziid foogah lubaan wa da yabga hadiiye hana dagiig.
Wa raajil al‑diin yiharrighum misil hadiiyat zikra,nuss min al‑gameh al‑madruuch wa l‑dihin maʼa kulla l‑lubaan.Wa di hadiiye muharraga le Allah.
Wa kan naadum yadbah dahiiyat salaama min al‑bagar,dakar aw antaay,khalli yigaddim le Allah bahiime al‑ma indaha ayyi eeb.
Wa hu yukhutt iidah fi raas al‑bahiime di wa yadbahha fi madkhal kheemat al‑ijtimaaʼ.Wa rujaal al‑diin min zurriiyit Haaruun yuruchchu al‑damm fi nawaayit al‑madbah.
Wa min dahiiyat al‑salaama di,hu yigaddim dahiiye muharraga le Allah wa da l‑chaham al‑mukhatti al‑butuun wa l‑chaham al‑fi l‑butuun
wa l‑kalaawe be chahamhum wa chaham al‑nawaayit wa nuss al‑kibde al‑maragah maʼa l‑kalaawe.
Wa zurriiyit Haaruun yiharruguuh fi l‑madbah min foog le l‑dahiiye al‑muharraga al‑gaaʼide fi hatab al‑naar.Wa di dahiiye muharraga al‑riihitha Allah yarda beeha.
Wa kan hadiiytah al‑yigaddimha le Allah dahiiyat al‑salaama min al‑khanam,dakar aw antaay,khalli yigaddim le Allah bahiime al‑ma indaha ayyi eeb.
Wa kan yigaddim dahiiye hana kharuuf,hu yigaddimah le Allah.
Wa hu yukhutt iidah fi raas al‑bahiime di wa yadbahha fi madkhal kheemat al‑ijtimaaʼ.Wa rujaal al‑diin min zurriiyit Haaruun yuruchchu al‑damm fi nawaayit al‑madbah.
Wa min dahiiyat al‑salaama di,hu yigaddim dahiiye muharraga le Allah wa da kulla l‑chaham wa kulla l‑danab al‑magtuuʼ min gaʼarah wa l‑chaham al‑mukhatti al‑butuun wa l‑chaham al‑fi l‑butuun
wa l‑kalaawe be chahamhum wa chaham al‑nawaayit wa nuss al‑kibde al‑maragah maʼa l‑kalaawe.
Wa raajil al‑diin yiharrigah fi l‑madbah wa da misil akil muharrag le Allah.
Wa kan naadum yigaddim dahiiye hana anzaay,hu yigaddimha le Allah.
Wa hu yukhutt iidah fi raas al‑bahiime di wa yadbahha fi madkhal kheemat al‑ijtimaaʼ.Wa rujaal al‑diin min zurriiyit Haaruun yuruchchu al‑damm fi nawaayit al‑madbah.
Wa min al‑dahiiye di,yigaddim dahiiye muharraga le Allah al‑chaham al‑mukhatti al‑butuun wa l‑chaham al‑fi l‑butuun
wa l‑kalaawe be chahamhum wa chaham al‑nawaayit wa nuss al‑kibde al‑maragah maʼa l‑kalaawe.
Wa raajil al‑diin yiharrigah fi l‑madbah misil akil.Wa di dahiiye muharraga le Allah al‑yarda be riihitha.Wa kulla l‑chaham hu hana Allah.
Ma taakulu chaham wa la damm.Wa da yabga leeku chart daayim min zurriiye le zurriiye fi ayyi bakaan al‑taskunu foogah.
Wa Allah hajja le Muusa wa gaal :
Hajji le Bani Israaʼiil wa guul leehum : Ayyi waahid minku al‑yisawwi zanib bala raayah wa yikhaalif waahide min kulla wasaaya Allah be sawwiyiin amal muharram,daahu al‑cheyy al‑waajib yisawwiih.
 Wa kan raajil al‑diin al‑masahooh wa darrajooh sawwa zanib wa jaabah le kulla l‑chaʼab,hu yigaddim le Allah toor al‑ma indah ayyi eeb fi chaan al‑zanib da.Wa da yabga dahiiye le kaffaarat al‑zanib.
Wa hu yijiib al‑toor fi madkhal kheemat al‑ijtimaaʼ giddaam Allah wa yukhutt iidah fi raas al‑toor wa yadbahah giddaam Allah.
 Wa raajil al‑diin al‑masahooh wa darrajooh yichiil min damm al‑toor wa yiwaddiih fi kheemat al‑ijtimaaʼ.
Wa raajil al‑diin yidiss usbaʼah fi l‑damm wa yuruchchah sabʼa marraat giddaam Allah,mugaabil al‑sitaara fi l‑bakaan al‑mukhaddas.
Wa raajil al‑diin yamsah be l‑damm da guruun mukhbar al‑bakhuur al‑muʼattar al‑gaaʼid fi kheemat al‑ijtimaaʼ giddaam Allah.Wa hu yidaffig kulla damm al‑toor al‑faddal fi gaʼar al‑madbah hana l‑dahaaya al‑muharragiin al‑gaaʼid barra fi madkhal kheemat al‑ijtimaaʼ.
 Wa hu yichiil kulla l‑chaham hana l‑toor al‑yigaddumuuh dahiiye le kaffaarat al‑zanib wa da l‑chaham al‑mukhatti al‑butuun wa l‑chaham al‑fi l‑butuun
wa l‑kalaawe be chahamhum wa chaham al‑nawaayit wa nuss al‑kibde al‑maragah maʼa l‑kalaawe.
Wa da misil al‑yichiilah min toor dahiiyat al‑salaama.Wa raajil al‑diin yiharrigah fi l‑madbah hana l‑dahaaya al‑muharragiin.
 Wa laakin yichiil farwit al‑toor wa kulla lahamah al‑faddal wa l‑raas wa l‑dalaafe wa l‑butuun wa l‑baʼar
yaʼni kulla l‑faddal min al‑toor wa yiwaddiih barra min al‑fariig.Wa da fi l‑bakaan al‑taahir al‑yidaffugu foogah al‑rumaad al‑mudahhan.Wa yiharrigah fi l‑naar be hatab fi l‑bakaan hana l‑rumaad al‑mudahhan.
 Wa kan kulla mujtamaʼ Bani Israaʼiil yisawwu khata bala raayhum wa ma yaʼarfuuh,da amal muharram fi wasaaya Allah.Wa khalaas,be da yabgo khaatiyiin.
Wa wakit yaʼarfu khataahum,al‑mujtamaʼ yigaddim toor dahiiye le kaffaarat al‑zanib wa yiwadduuh giddaam kheemat al‑ijtimaaʼ.
Wa kubaaraat al‑mujtamaʼ yukhuttu iideehum fi raas al‑toor giddaam Allah wa yadbahooh giddaamah.
 Wa raajil al‑diin al‑masahooh wa darrajooh yiwaddi min damm al‑toor da fi lubb kheemat al‑ijtimaaʼ.
Wa yidiss usbaʼah fi l‑damm wa yuruchchah sabʼa marraat giddaam Allah mugaabil al‑sitaara.
Wa raajil al‑diin yamsah be l‑damm da guruun mukhbar al‑bakhuur al‑gaaʼid fi kheemat al‑ijtimaaʼ giddaam Allah.Wa yidaffig kulla damm al‑toor al‑faddal fi gaʼar al‑madbah hana l‑dahaaya al‑muharragiin al‑gaaʼid barra fi madkhal kheemat al‑ijtimaaʼ.
 Wa yichiil kulla l‑chaham wa yiharrigah fi l‑madbah.
Wa yisawwi be l‑toor da misil hu sawwaah be l‑toor hana dahiiyat kaffaarat al‑zanib.Wa be misil da,raajil al‑diin yisawwi leehum kaffaara wa humman yalgo al‑khufraan.
Wa yiwaddi al‑faddal min al‑toor barra min al‑fariig wa yiharrigah misil hu harrag al‑toor al‑awwal.Wa da yabga dahiiye le kaffaarat al‑zanib hana l‑mujtamaʼ.
 Wa kan cheekh sawwa zanib bala raayah,da amal muharram fi wasaaya Allah Ilaahah wa khalaas,hu yabga khaati.
Wa kan arrafooh zanbah al‑sawwaah,hu yigaddim dahiiye hana tees al‑ma indah ayyi eeb.
Wa hu yukhutt iidah fi raas al‑tees wa yadbahah fi l‑bakaan al‑yadbaho foogah al‑dahaaya al‑muharragiin giddaam Allah.Wa da yabga dahiiye le kaffaarat al‑zanib.
 Wa raajil al‑diin yichiil be usbaʼah min damm al‑dahiiye hana kaffaarat al‑zanib wa yamsahah fi guruun al‑madbah hana l‑dahaaya al‑muharragiin.Wa yidaffig al‑damm al‑faddal fi gaʼar al‑madbah da.
Wa yiharrig kulla l‑chaham fi l‑madbah misil hu sawwaah be l‑chaham hana dahiiyat al‑salaama.Wa be misil da,raajil al‑diin yisawwi kaffaarat al‑zanib le l‑cheekh wa hu yalga al‑khufraan.
 Wa kan naadum min Bani Israaʼiil sawwa zanib bala raayah,da amal muharram fi wasaaya Allah,khalaas be da hu yabga khaati.
Wa kan arrafooh zanbah al‑sawwaah,hu yigaddim dahiiye hana anzaay al‑ma indaha ayyi eeb fi chaan al‑zanib al‑hu sawwaah.
Wa hu yukhutt iidah fi raas al‑dahiiye al‑yigaddimha le kaffaarat al‑zanib.Wa yadbah al‑dahiiye di fi l‑bakaan al‑yadbaho foogah al‑dahaaya al‑muharragiin.
 Wa raajil al‑diin yichiil be usbaʼah min damm al‑dahiiye wa yamsahah fi guruun al‑madbah da.Wa yidaffig kulla l‑damm al‑faddal fi gaʼar al‑madbah hana l‑dahaaya al‑muharragiin.
Wa yichiil kulla l‑chaham misil gaaʼidiin yichiiluuh min dahiiyat al‑salaama wa raajil al‑diin yiharrigah fi l‑madbah wa riihtah Allah yarda beeha.Wa raajil al‑diin yisawwi leyah kaffaara wa hu yalga al‑khufraan.
 Wa kan yigaddim min al‑khanam dahiiye le kaffaarat al‑zanib,khalli yigaddim antaay al‑ma indaha ayyi eeb.
Wa hu yukhutt iidah fi raas al‑dahiiye al‑yigaddimha le kaffaarat al‑zanib wa yadbah al‑dahiiye le kaffaarat al‑zanib di fi l‑bakaan al‑yadbaho foogah al‑dahaaya al‑muharragiin.
 Wa raajil al‑diin yichiil be usbaʼah min damm al‑dahiiye hana kaffaarat al‑zanib wa yamsahah fi guruun al‑madbah hana l‑dahaaya al‑muharragiin.Wa yidaffig kulla l‑damm al‑faddal fi gaʼar al‑madbah.
Wa raajil al‑diin yichiil kulla l‑chaham misil gaaʼidiin yichiiluuh min al‑kabich hana dahiiyat al‑salaama wa yiharrigah fi l‑madbah min foog le l‑dahaaya al‑muharragiin al‑gaaʼidiin fi l‑naar giddaam Allah.Wa raajil al‑diin yisawwi leyah kaffaara le l‑zanib al‑hu sawwaah wa hu yalga al‑khufraan. 
 Wakit insaan hidir fi muchkila aw yaʼarif al‑muchkila di wa hallafooh le yachhad,kan hu labbad nafsah wa aba ma yachhad,al‑naadum da yukuun muznib wa yilhammal natiijat khataayah.
 Wa kan naadum bala raayah yalmas cheyy nijis misil rimme hana haywaan hana kadaade nijis aw rimme hana bahiime nijse aw rimme hana waahid min al‑zawaahif nijis,khalaas al‑insaan da yukuun nijis wa yabga khaati.
 Wakit naadum bala raayah yalmas najaasa hana insaan al‑tinajjis,kan hu irif khataayah,khalaas hu yabga khaati.
 Wa wakit naadum bala fikir kallam wa halaf fi ayyi haala le yisawwi al‑charr aw al‑kheer,kan hu irif khataayah,khalaas hu yabga khaati.
 Wa kan naadum khiti fi waahide min al‑haalaat dool,waajib yiʼtarif be zanbah al‑sawwaah.
Wa fi chaan al‑zanib al‑hu sawwaah,yigaddim dahiiye le Allah min al‑khanam anzaay aw khanamaay dahiiye le kaffaarat al‑khata.Wa raajil al‑diin yisawwi leyah kaffaara le zanbah.
 Wa kan naadum ma yagdar yalga kharuuf,hu yagdar yigaddim dahiiye le Allah le l‑zanib al‑hu sawwaah itneen gimri aw itneen hamaam,waahide le dahiiyat kaffaarat al‑khata wa l‑aakhara le l‑dahiiye al‑muharraga.
Wa hu yiwaddiihum le raajil al‑diin.Wa fi l‑awwal,raajil al‑diin yigaddim teeraay le l‑dahiiye hana kaffaarat al‑zanib.Hu yaksir ragabatha wa laakin min duun yagtaʼ raasha.
Wa be damm al‑dahiiye,raajil al‑diin yuruchch al‑durdur hana nawaayit al‑madbah.Wa l‑faddal min al‑damm da,yidaffigah fi gaʼar al‑madbah.Wa di dahiiye le kaffaarat al‑zanib.
Wa l‑teeraay al‑aakhara,yigaddimha dahiiye muharraga hasab al‑gawaaniin.Wa be misil da,raajil al‑diin yisawwi le l‑raajil da kaffaara le l‑zanib al‑hu sawwaah.Wa khalaas,hu yalga al‑khufraan.
 Wa kan naadum ma yagdar yalga itneen gimri aw itneen hamaam,khalaas hu yagdar yigaddim hadiiye le l‑zanib al‑hu sawwaah kooro hana dagiig hadiiye le kaffaarat zanbah.Wa ma yiziid foogha dihin wa la lubaan achaan di hadiiye le kaffaarat al‑zanib.
Wa hu yiwaddi hadiiytah di le raajil al‑diin.Wa raajil al‑diin yichiil malyit iid min hadiiyat al‑zikra wa yiharrigha fi l‑madbah min foog le l‑dahiiye al‑muharraga le Allah.Wa di dahiiye le kaffaarat al‑zanib.
Wa be misil da,raajil al‑diin yisawwi le l‑raajil da kaffaara le l‑zanib al‑hu sawwaah min al‑haalaat dool.Wa hu yalga al‑khufraan.Wa l‑faddal yukuun le raajil al‑diin misil hadiiye hana dagiig. 
Wa Allah hajja le Muusa wa gaal :
Wa kan naadum sawwa zanib bala raayah didd mukhaddasaat Allah,waajib hu yigaddim le Allah dahiiye le kaffaarat al‑khata.Wa da,waahid kabich al‑ma indah ayyi eeb al‑yichiilah min al‑khanam wa tamanah yisaawi hajar fudda hasab al‑wazin al‑rasmi hana l‑bakaan al‑mukhaddas.
Wa yikaffi taman al‑zanib al‑sawwaah didd al‑bakaan al‑mukhaddas wa yiziid foogah khumsah wa yantiih le raajil al‑diin.Wa raajil al‑diin yisawwi leyah kaffaara be l‑kabich hana dahiiye le kaffaarat al‑khata wa hu yalga al‑khufraan.
Wa kan naadum yisawwi zanib bala raayah didd waahide min wasaaya Allah,al‑naadum da yabga khaati wa yilhammal natiijat khataayah.
Hu yijiib le raajil al‑diin dahiiye le kaffaarat al‑khata,waahid kabich al‑ma indah ayyi eeb al‑yichiilah min al‑khanam hasab al‑taman al‑muhaddad.Wa raajil al‑diin yisawwi leyah kaffaara le l‑khata al‑hu sawwaah bala raayah wa min duun yaʼarfah wa hu yalga al‑khufraan.
Wa di dahiiye le kaffaarat al‑khata achaan al‑naadum da,akiid sawwa zanib giddaam Allah.
Wa Allah hajja le Muusa wa gaal :
Akuun naadum sawwa zanib wa isi Allah be sabab hu khachcha akhuuh fi chaan amaana aw deen aw sirge aw galaʼ be gu
walla hu kadab be sabab cheyy waddar wa hu ligiih walla hu halaf be kidib fi amal waahid misil al‑zunuub dool.
Al‑naadum al‑sawwa al‑zanib da,hu khaati wa waajib yigabbil al‑cheyy al‑hu sirgah aw galaʼah be gu min akhuuh aw al‑amaana walla l‑cheyy al‑waddar wa hu ligiih
aw ayyi cheyy al‑hu halaf be kidib fi chaanah.Waajib hu yigabbil al‑cheyy da kaamil le siidah wa yiziid foogah khumus tamanah.Wa da fi nafs al‑yoom al‑hu yigaddim foogah dahiiye le kaffaarat al‑khata.
Wa hu yijiib le Allah dahiiyat kaffaarat al‑khata wa l‑dahiiye di tukuun kabich al‑ma indah ayyi eeb al‑yichiilah min al‑khanam al‑tamanah yisaawi hasab al‑taman al‑waajib le dahiiyat kaffaarat al‑khata.
Wa raajil al‑diin yisawwi leyah kaffaara giddaam Allah wa hu yalga al‑khufraan,kan zanbah da misil chunu kula.
Wa Allah hajja le Muusa wa gaal :
Anti al‑amur da le Haaruun wa zurriiytah wa guul leehum : Daahu al‑gaanuun hana l‑dahiiye al‑muharraga.Al‑dahiiye al‑muharraga tagood fi naar al‑madbah tuul al‑leel lahaddi fajur wa naar al‑madbah tahrigha.
Wa raajil al‑diin yalbas khalagah hana l‑kattaan wa yalbas surwaalah al‑gisayyir hana kattaan.Wa yamrug al‑rumaad al‑mudahhan hana l‑dahiiye al‑muharraga min al‑madbah wa yukhuttah jamb al‑madbah.
Wa hu yisill khulgaanah wa yalbas khulgaan aakhariin achaan yiwaddi al‑rumaad al‑mudahhan barra min al‑fariig fi bakaan taahir.
Wa l‑naar mugabbide fi l‑madbah abadan ma tumuut.Wa kulli sabaah raajil al‑diin yiziid hatab al‑madbah wa yukhutt foogah al‑dahiiye al‑muharraga wa yiharrig al‑chaham hana dahiiyat al‑salaama.
Wa l‑naar mugabbide daayman fi l‑madbah abadan ma tumuut.
 Wa daahu al‑gaanuun hana hadiiyat al‑dagiig.Zurriiyit Haaruun yigaddumuuha giddaam Allah mugaabiliin al‑madbah.
Wa raajil al‑diin yichiil malyit iid min al‑dagiig wa l‑dihin wa kulla l‑lubaan al‑gaaʼid fi l‑hadiiye wa yiharrighum fi l‑naar wa di hadiiyat zikra hana dagiig al‑riihitha Allah yarda beeha.
Wa Haaruun wa zurriiytah yaakulu al‑faddal min al‑hadiiye.Wa humman yaakuluuh bala tawwaara fi bakaan mukhaddas.Wa yaakuluuh fi l‑fadaay hana kheemat al‑ijtimaaʼ.
Wa ma yirakkubuuh be tawwaara.Wa da,hagguhum al‑ana anteetah leehum min al‑hadaaya al‑muharragiin al‑yigaddumuuhum leyi.Wa l‑hadiiye di mukhaddasa marra waahid misil al‑fadle hana dahiiye le kaffaarat al‑zanib aw dahiiye le kaffaarat al‑khata.
Wa kulli dakar min zurriiyit Haaruun yaakul minha.Wa da,chart daayim min zurriiye le zurriiye al‑bukhuss al‑hadaaya al‑muharragiin le Allah.Wa kulla cheyy al‑yilammis al‑hadaaya dool yabga mukhaddas. 
Wa Allah hajja le Muusa wa gaal :
Wa daahu al‑hadiiye al‑yigaddumuuha Haaruun wa zurriiytah,fi yoom yamsaho wa yidarruju waahid minhum.Hu yigaddim le Allah hadiiye kulla yoom kooro hana dagiig,nussaha be fajur wa nussaha be achiiye.
Wa yikhalbutuuha be dihin wa yinajjuduuha fi saaja wa yigaddumuuha hadiiye munajjada wa mugattaʼa al‑riihitha Allah yarda beeha.
Wa raajil diin min zurriiyit Haaruun al‑yamsahooh wa yidarrujuuh min baʼadah,hu yigaddim al‑hadiiye di.Wa da hagg daayim le Allah wa yiharruguuh kulla.
Wa kulli hadiiye hana dagiig al‑yigaddimha raajil diin,yiharruguuha kullaha,ma yaakulu minha cheyy.
Wa Allah hajja le Muusa wa gaal :
Hajji le Haaruun wa zurriiytah wa guul leehum : Daahu al‑gaanuun hana dahiiyat kaffaarat al‑zanib.Wa fi l‑bakaan al‑yadbaho foogah al‑dahiiye al‑muharraga bas,yadbaho foogah al‑dahiiye le kaffaarat al‑zanib giddaam Allah.Wa da cheyy mukhaddas marra waahid.
Wa raajil al‑diin al‑yigaddim al‑dahiiye yaakulha.Wa hu yaakulha fi bakaan mukhaddas wa da fi l‑fadaay hana kheemat al‑ijtimaaʼ.
Wa ayyi cheyy al‑yilammis lahamha yabga mukhaddas.Wa kan al‑damm rachcha fi khalag,waajib yikhassulu al‑bakaan al‑rachcha foogah al‑damm fi bakaan mukhaddas.
Wa l‑burma hana l‑tiine al‑rakkabo foogha al‑laham,waajib yikassuruuha.Wa laakin kan rakkabooh fi burma hana nahaas,waajib yuhukkuuha wa yikhassuluuha be almi.
Wa ayyi raajil min rujaal al‑diin yaakul al‑laham da wa l‑laham da mukhaddas marra waahid.
Wa laakin ayyi dahiiye al‑yigaddumuuha le l‑zanib wa yiwaddu dammaha fi kheemat al‑ijtimaaʼ le kaffaarat al‑zanib,yiharruguuha,ma yaakulu minha cheyy. 
Wa daahu gaanuun dahiiyat kaffaarat al‑khata wa da cheyy mukhaddas marra waahid.
Wa fi l‑bakaan al‑yadbaho foogah al‑dahiiye al‑muharraga bas yadbaho foogah dahiiyat kaffaarat al‑khata wa dammaha yuruchchu beyah nawaayit al‑madbah.
Wa raajil al‑diin yigaddim kulla l‑chaham wa l‑danab wa l‑chaham al‑mukhatti al‑butuun
wa l‑kalaawe be chahamhum wa chaham al‑nawaayit wa nuss al‑kibde al‑maragah maʼa l‑kalaawe.
Wa raajil al‑diin yiharrigah le Allah fi l‑madbah hana l‑dahaaya al‑muharragiin.Wa di dahiiyat kaffaarat al‑khata.
Wa ayyi dakar min rujaal al‑diin yaakulah.Wa yaakuluuh fi bakaan mukhaddas wa da cheyy mukhaddas marra waahid.
Wa l‑dahiiye le kaffaarat al‑zanib,hi misil al‑dahiiye le kaffaarat al‑khata wa humman al‑itneen gaanuunhum waahid.Wa l‑dahiiye di tabga hint raajil al‑diin al‑yisawwi al‑kaffaara.
Wa kan raajil diin yigaddim dahiiye muharraga hana naadum aakhar,al‑farwa hana l‑dahiiye al‑muharraga di tabga hint raajil al‑diin.
Wa ayyi hadiiye hana dagiig al‑najjadooha fi furun aw fi tahwa aw fi saaja tabga hint raajil al‑diin al‑yigaddimha.
Wa laakin ayyi hadiiye hana dagiig mukhalbata be dihin aw jaaffe tabga hint zurriiyit Haaruun bala tafrikha.
Daahu al‑gaanuun al‑bukhuss dahiiyat al‑salaama al‑yigaddumuuha le Allah.
Wa kan naadum yigaddim dahiiyat chukur,khalli yigaddim maʼaaha kaʼak bala tawwaara mukhalbat be dihin wa kisaar bala tawwaara mamsuuh be dihin wa kaʼak hana dagiig al‑muʼajjan be dihin.
Wa ziyaada fi l‑kaʼak,hu yigaddim khubza al‑indaha tawwaara wa da le yigaddimha maʼa dahiiyat al‑salaama wa dahiiyat al‑chukur.
Wa hu yichiil chiyya min ayyi hadiiye wa yigaddimah le Allah.Wa l‑hadiiye di tabga hint raajil al‑diin al‑yuruchch al‑damm hana dahiiyat al‑salaama.
Wa kan le laham dahiiyat al‑salaama wa dahiiyat al‑chukur,yaakuluuh fi nafs al‑yoom al‑yigaddumuuh foogah wa ma yifaddulu minnah cheyy le ambaakir.
Wa kan le dahiiyat al‑nazir aw be niiye,fi nafs al‑yoom al‑yigaddumuuha foogah bas,yaakuluuha.Wa l‑faddal minha yagdaro yaakuluuh ambaakir.
Wa fi l‑yoom al‑taalit,al‑faddal min al‑laham hana l‑dahiiye yiharruguuh fi l‑naar.
Wa kan naadum akal min laham dahiiyat al‑salaama fi l‑yoom al‑taalit,al‑naadum al‑gaddam al‑dahiiye di,Allah ma yakhbalah wa dahiiytah kula ma tinhasib leyah.Wa l‑laham da yukuun haraam.Wa l‑yaakulah yilhammal natiijat khataayah.
Wa kan al‑laham limis ayyi cheyy nijis,ma yaakuluuh wa laakin yiharruguuh fi l‑naar.Wa kan le l‑laham kamaan,ayyi naadum taahir yagdar yaakulah.
Wa laakin kan naadum nijis wa yaakul min laham dahiiyat al‑salaama al‑gaddamooh le Allah,al‑naadum da waajib yafsuluuh min chaʼabah.
Masalan naadum limis ayyi cheyy nijis aw insaan nijis aw bahiime nijse aw ayyi haywaan muharram wa nijis marra waahid.Wa kan al‑naadum da akal min laham dahiiyat al‑salaama al‑gaddamooh le Allah,waajib yafsuluuh min chaʼabah.
Wa Allah hajja le Muusa wa gaal :
Hajji le Bani Israaʼiil wa guul leehum : Ma taakulu ayyi chaham wa la hana bagar wa la hana khanam wa la hana inze.
Wa chaham hana l‑rimme wa chaham hana l‑jiife tagdaro tistaʼmalooh le ayyi khidme wa laakin ma taakuluuh.
Wa ayyi naadum al‑yaakul chaham hana bahiime al‑yigaddumuuha dahiiye muharraga le Allah,al‑naadum da waajib yafsuluuh min chaʼabah.
Wa ma taakulu al‑damm wa la hana teer wa la hana haywaan fi ayyi bakaan al‑intu saakniin foogah.
Wa ayyi naadum al‑yaakul min ayyi damm,al‑naadum da waajib yafsuluuh min chaʼabah. 
Wa Allah hajja le Muusa wa gaal :
Hajji le Bani Israaʼiil wa guul leehum : Kan naadum yigaddim dahiiyat salaama le Allah,waajib yijiib le Allah gisim min dahiiytah hana l‑salaama.
Wa hu zaatah yichiil fi iideenah al‑gisim al‑khaass min al‑dahiiye al‑muharraga le Allah,yaʼni al‑chaham wa l‑zoor.Wa l‑zoor da yigaddimah hadiiye marfuuʼa le Allah.
Wa raajil al‑diin yiharrig al‑chaham.Wa l‑zoor kamaan,yabga hana Haaruun wa awlaadah.
Wa waajib tichiilu al‑gaayme al‑zeene al‑warraaniiye hana dahiiyat al‑salaama al‑tigaddumuuha hadiiye wa tantuuha le raajil al‑diin.
Wa l‑gaayme di tabga gisim le raajil al‑diin min zurriiyit Haaruun al‑yigaddim al‑damm wa l‑chaham hana dahiiyat al‑salaama.
Achaan min dahiiyat al‑salaama al‑gaddamooha Bani Israaʼiil,al‑zoor al‑yigaddumuuh hadiiye marfuuʼa wa l‑gaayme al‑zeene al‑warraaniiye hana l‑dahiiye,ana Allah chiltuhum wa anteethum le raajil al‑diin Haaruun wa le zurriiytah.Wa da yukuun leehum hagg daayim min Bani Israaʼiil.
 Wa da gisim Haaruun wa gisim awlaadah min al‑dahaaya al‑muharragiin al‑yigaddumuuhum le Allah.Wa da min yoom al‑yidarrujuuhum rujaal diin wa yukuunu fi khidmit Allah.
Wa l‑gisim da,Allah amar Bani Israaʼiil yantuuh leehum min yoom yamsahoohum wa yidarrujuuhum.Wa da yabga leehum hagg daayim min zurriiye le zurriiye. 
Wa dool gawaaniin al‑dahaaya al‑muharragiin wa hadiiyat al‑dagiig wa dahiiyat kaffaarat al‑zanib wa dahiiyat kaffaarat al‑khata wa dahiiyat al‑darrijiin wa dahiiyat al‑salaama.
Wa da amur Allah antaah le Muusa fi l‑sahara fi jabal Siinaaʼ min yoom hu amar Bani Israaʼiil yigaddumu leyah dahaayaahum.
Wa Allah hajja le Muusa wa gaal :
Chiil Haaruun wa awlaadah wa l‑khulgaan wa dihin al‑masahaan wa l‑toor hana l‑dahiiye le kaffaarat al‑zanib wa l‑kubchaan al‑itneen wa l‑guffa al‑indaha khubza bala tawwaara.
Wa limm kulla mujtamaʼ Bani Israaʼiil fi madkhal kheemat al‑ijtimaaʼ.
Wa Muusa sawwa misil Allah amarah beyah wa mujtamaʼ Bani Israaʼiil lammo fi madkhal kheemat al‑ijtimaaʼ.
Wa Muusa gaal le Bani Israaʼiil : Daahu amur Allah al‑waajib titabbuguuh. 
Wa Muusa gaddam Haaruun wa awlaadah giddaam al‑chaʼab wa barradaahum.
Wa labbas al‑khalag le Haaruun wa hazzamah be l‑hizaam wa labbasah al‑jallaabiiye wa l‑farmala wa hu chaal hizaam al‑farmala wa hazzamah beyah.
Wa labbasah al‑sideeriiye wa dassa leyah al‑Uriim wa l‑Tummiim al‑beehum yasʼalo Allah.
Wa hu kajja leyah kadmuul wa khatta fi l‑kadmuul be giddaam hafiide hana dahab.Wa di hafiide mukhassasa misil Allah amar beyah Muusa.
Wa Muusa chaal dihin al‑masahaan wa masahah fi kheemat al‑ijtimaaʼ le yikhassisha hi wa kulli cheyy al‑fi lubbaha.
Wa rachcha al‑madbah be l‑dihin sabʼa marraat wa masahah wa kulla muʼiddaatah wa l‑hoot le l‑wadu wa gaʼarah le yikhassishum.
Wa sabba min dihin al‑masahaan da fi raas Haaruun wa masahah le yikhassisah.
Wa Muusa gaddam awlaad Haaruun wa labbasaahum khulgaan wa hazzamaahum ayyi waahid be hizaam wa kajja leehum kadaamiil.Wa da misil Allah amar beyah Muusa.
Wa jaab toor le dahiiyat kaffaarat al‑zanib wa Haaruun wa awlaadah khatto iideehum fi raas al‑toor da.
Wa Muusa dabah al‑toor wa chaal min dammah be usbaʼah wa khattaah fi guruun al‑madbah min kulli jiihe le yitahhirah wa l‑faddal min al‑damm sabbaah fi gaʼar al‑madbah.Wa khassasah le yisawwu foogah al‑kaffaara.
Wa Muusa chaal kulla l‑chaham al‑mukhatti al‑butuun wa nuss al‑kibde wa l‑kalaawe be chahamhum wa harragaahum fi l‑madbah.
Wa l‑faddal min al‑toor wa farwitah wa lahamah wa baʼarah,hu harragah fi l‑naar barra min al‑fariig,misil Allah amar beyah Muusa.
Wa Muusa jaab al‑kabich hana l‑dahiiye al‑muharraga wa Haaruun wa awlaadah khatto iideehum fi raas al‑kabich da.
Wa Muusa dabahah wa rachcha dammah fi nawaayit al‑madbah.
Wa gattaʼ lahamah wa tachchaah maʼa l‑raas wa l‑chaham.
Wa Muusa khassal al‑butuun wa l‑dalaafe be almi wa harrag kulla l‑kabich fi l‑madbah.Wa da yabga dahiiye muharraga al‑riihitha Allah yarda beeha wa hadiiye muharraga misil Allah amar beyah Muusa.
Wa jaab al‑kabich al‑taani misil kabich hana dahiiyat al‑darrijiin.Wa Haaruun wa awlaadah khatto iideehum fi raas al‑kabich.
Wa Muusa dabahah wa chaal min dammah wa khattaah fi halamat al‑adaan al‑zeene hana Haaruun.Wa khattaah kula fi usbaʼah al‑kabiir hana iidah wa rijlah al‑zeene.
Wa Muusa jaab awlaad Haaruun wa khatta al‑damm fi halamat udneehum al‑zeenaayaat wa fi asaabiʼhum al‑kubaar hana iideehum wa rijleehum al‑zeenaayaat.Wa baʼad da,Muusa rachcha nawaayit al‑madbah be l‑damm.
Wa Muusa chaal al‑chaham wa l‑danab wa kulla l‑chaham al‑mukhatti al‑butuun wa nuss al‑kibde wa l‑kalaawe be chahamhum wa l‑gaayme al‑zeene al‑warraaniiye.
Wa min al‑guffa al‑foogha al‑khubza bala tawwaara al‑gaaʼide giddaam Allah,hu chaal kaʼak bala tawwaara wa kaʼak mamsuuh be dihin wa kisaar wa khattaahum min foog le l‑chaham wa l‑gaayme al‑zeene al‑warraaniiye.
Wa kulla ke hu khattaah fi iideen Haaruun wa fi iideen awlaadah wa humman gaddamooh hadiiye marfuuʼa le Allah.
Wa baʼad da,chaalah min iideehum wa tachchaah maʼa l‑dahiiye al‑muharraga.Wa di dahiiye hana darrijiin al‑riihitha Allah yarda beeha wa hadiiye muharraga le Allah.
Wa Muusa chaal zoor al‑kabich hana dahiiyat al‑darrijiin wa rafaʼah wa gaddamah hadiiye marfuuʼa giddaam Allah.Wa da l‑gisim al‑waajib le Muusa misil Allah amarah beyah.
Wa Muusa chaal dihin al‑masahaan wa l‑damm al‑gaaʼid fi l‑madbah wa rachcha Haaruun wa khulgaanah wa awlaadah wa khulgaanhum.Wa be misil da,hu khassas Haaruun wa khulgaanah wa awlaadah wa khulgaanhum.
Wa Muusa gaal le Haaruun wa awlaadah : Rakkubu al‑laham fi madkhal kheemat al‑ijtimaaʼ wa fi l‑bakaan da bas,taakuluuh maʼa l‑khubza hana l‑darrijiin al‑gaaʼide fi l‑guffa misil ana amart beyah wa gult :‹ Haaruun wa awlaadah bas yaakuluuh. ›
Wa l‑yifaddil min al‑laham wa l‑khubza,harruguuh fi l‑naar.
Wa tagoodu sabʼa yoom fi madkhal kheemat al‑ijtimaaʼ lahaddi l‑ayyaam hana darrijiinku yikammulu.Achaan haflat darrijiinku tikammil fi sabʼa yoom.
Wa Allah bas amar be l‑cheyy al‑aniina gaaʼidiin nisawwuuh al‑yoom achaan intu talgo kaffaara le zunuubku.
Wa tagoodu fi madkhal kheemat al‑ijtimaaʼ leel wa nahaar lahaddi sabʼa yoom.Wa khalaas baʼad da,tagdaro tahfado wasaaya Allah wa ma tumuutu.Wa da bas al‑amarooni beyah. 
Wa Haaruun wa awlaadah tabbago kulla awaamir Allah al‑antaahum leehum be waasitat Muusa.
Wa fi l‑yoom al‑taamin,Muusa naada Haaruun wa awlaadah wa chuyuukh Bani Israaʼiil.
Wa gaal le Haaruun : Chiil ijil le l‑dahiiye hana kaffaarat al‑zanib wa kabich le l‑dahiiye al‑muharraga wa humman al‑itneen yukuunu ma induhum ayyi eeb.Wa gaddimhum giddaam Allah.
Wa baʼad da,guul al‑kalaam da le Bani Israaʼiil :‹ Chiilu tees le l‑dahiiye hana kaffaarat al‑zanib wa ijil wa kharuuf awlaad sana wa humman al‑itneen yukuunu ma induhum ayyi eeb.Wa gaddumuuhum dahiiye muharraga.
Wa chiilu toor wa kabich le dahiiyat al‑salaama wa gaddumuuhum giddaam Allah wa hadiiye hana dagiig mukhalbat be dihin achaan al‑yoom Allah yibiin leeku.› 
Wa khalaas,humman jaabo giddaam kheemat al‑ijtimaaʼ al‑cheyy al‑Muusa amaraahum beyah wa kulla mujtamaʼ Bani Israaʼiil garrabo wa wagafo giddaam Allah.
Wa Muusa gaal : Da bas al‑cheyy al‑amaraaku beyah Allah.Sawwuuh wa majd Allah yibiin leeku. 
Wa baʼad da,Muusa gaal le Haaruun : Garrib le l‑madbah wa gaddim dahiiytak hana kaffaarat al‑zanib wa dahiiytak al‑muharraga wa sawwi kaffaara leek inta wa le l‑chaʼab.Wa baʼad da,gaddim dahiiyat al‑chaʼab le tisawwi leehum kaffaara misil Allah amar beyah. 
Wa khalaas,Haaruun garrab le l‑madbah wa dabah al‑ijil dahiiye le kaffaarat zanbah.
Wa awlaad Haaruun gaddamo leyah al‑damm wa hu dassa usbaʼah fi l‑damm wa masah guruun al‑madbah.Wa l‑faddal min al‑damm,sabbaah fi gaʼar al‑madbah.
Wa harrag fi l‑madbah al‑chaham wa l‑kalaawe wa nuss al‑kibde hana l‑bahiime al‑gaddamaaha dahiiye le kaffaarat al‑zanib misil Allah amar beyah Muusa.
Wa laakin al‑laham wa l‑farwa,harragaahum fi l‑naar barra min al‑fariig.
Wa Haaruun dabah al‑bahiime hana l‑dahiiye al‑muharraga.Wa awlaadah antooh al‑damm wa hu rachcha beyah nawaayit al‑madbah.
Wa battaan antooh al‑raas wa l‑laham al‑mugattaʼ hana l‑dahiiye al‑muharraga wa hu harragaahum fi naar al‑madbah.
Wa hu khassal al‑butuun wa l‑dalaafe wa harragaahum fi l‑madbah min foog le l‑dahiiye al‑muharraga.
Wa baʼad da,Haaruun gaddam dahiiyat al‑chaʼab.Hu chaal tees le dahiiyat kaffaarat al‑zanib le l‑chaʼab wa dabahah wa gaddamah dahiiye misil al‑bahiime al‑awwal.
Wa hu gaddam al‑dahiiye al‑muharraga wa sawwa hasab al‑churuut.
Wa gaddam hadiiye hana dagiig.Chaal malyit iid hana dagiig wa harragah fi l‑madbah.Wa da ziyaada fi l‑dahiiye al‑muharraga hana ayyi fajur.
Wa hu dabah al‑toor wa l‑kabich wa gaddamaahum dahiiyat al‑salaama le l‑chaʼab.Wa awlaad Haaruun antooh al‑damm wa hu rachcha beyah nawaayit al‑madbah.
Wa antooh chaham al‑toor wa chaham al‑kabich wa da l‑danab wa l‑chaham al‑mukhatti al‑butuun wa l‑kalaawe wa nuss al‑kibde.
Wa awlaad Haaruun khatto al‑chaham fi l‑zoor hana l‑toor wa l‑zoor hana l‑kabich wa Haaruun harragaahum fi l‑madbah.
Wa Haaruun rafaʼ al‑zoor wa l‑gaayme al‑zeene al‑warraaniiye hana l‑toor wa l‑kabich wa gaddamaahum giddaam Allah misil Muusa amarah beyah.
Wa wakit Haaruun kammal min gaddimiin al‑dahiiye le kaffaarat al‑zanib wa l‑dahiiye al‑muharraga wa l‑dahiiye hana l‑salaama,khalaas hu rafaʼ iideenah ale l‑chaʼab wa baarakaahum.Wa baʼad da,nazal min al‑madbah.
Wa Muusa wa Haaruun dakhalo fi kheemat al‑ijtimaaʼ wa baʼad marago,baarako al‑chaʼab battaan.Wa majd Allah baan le kulla l‑chaʼab.
Wa maragat naar min giddaam Allah wa akalat al‑dahiiye al‑muharraga wa l‑chaham.Wa kulla l‑chaʼab chaafo al‑cheyy da wa koorako min al‑farha wa wagaʼo be wujuuhhum fi l‑ard wa sajado.
Wa baʼad da,Nadaab wa Abiihu awlaad Haaruun,ayyi waahid chaal mukhbar wa sabba foogah naar wa bakhuur.Wa gaddamo le Allah naar al‑hu ma azan beeha.
Wa khalaas,maragat naar min giddaam Allah wa l‑naar akalathum.Wa humman maato giddaam Allah.
Wa Muusa gaal le Haaruun : Da bas kalaam Allah wakit gaal :‹ Al‑yigarrubu leyi yaʼarfuuni kadar ana khudduus wa yimajjuduuni giddaam kulla l‑chaʼab.›  Wa Haaruun gaaʼid saakit.
Wa Muusa naada Michayiil wa Alisaafan awlaad Uzziyiil imm Haaruun wa gaal leehum : Taʼaalu !Chiilu akhwaanku min giddaam al‑bakaan al‑mukhaddas wa wadduuhum barra min al‑fariig. 
Wa humman jo chaaloohum fi khulgaanhum wa waddoohum barra min al‑fariig misil Muusa gaalah.
Wa Muusa gaal le Haaruun wa le awlaadah Aliʼaazar wa Itamaar : Ma takchufu ruuseeku wa la ticharrutu khulgaanku min al‑hizin.Wa da achaan ma tumuutu wa la tinazzulu khadab Allah fi kulla l‑mujtamaʼ.Wa kulla akhwaanku Bani Israaʼiil yabku le akhwaanku al‑dammaraahum Allah be naar.
Wa hassaʼ intu ma waajib tikissu min madkhal kheemat al‑ijtimaaʼ le ma tumuutu achaan dihin al‑masahaan hana Allah gaaʼid foogku. Wa khalaas,humman sawwo hasab kalaam Muusa.
Wa Allah hajja le Haaruun wa gaal :
Wa wakit tadkhulu fi kheemat al‑ijtimaaʼ,inta wa awlaadak,ma tacharbo khamar wa la mariise achaan ma tumuutu.Wa da yabga leeku chart daayim min zurriiye le zurriiye.
Wa da achaan intu tagdaro tifarrugu been al‑mukhaddas wa l‑ma mukhaddas wa been al‑taahir wa l‑ma taahir.
Wa tagdaro tiʼallumu al‑churuut al‑antaahum Allah le kulla Bani Israaʼiil be waasitat Muusa.
Wa Muusa gaal le Haaruun wa awlaadah al‑faddalo,Aliʼaazar wa Itamaar : Chiilu al‑hadiiye hana l‑dagiig al‑faddalat min al‑hadiiye al‑muharraga le Allah wa sawwuuha khubza bala tawwaara.Wa aakuluuha jamb al‑madbah achaan al‑cheyy da mukhaddas marra waahid le Allah.
Wa aakuluuha fi bakaan mukhaddas achaan da hagg leeku intu wa le zurriiyitku fi l‑hadiiye al‑muharraga le Allah.Wa da bas al‑amaraani beyah Allah.
Wa aakulu fi bakaan taahir,intu wa awlaadku wa banaatku al‑maʼaaku.Aakulu al‑zoor wa l‑gaayme al‑warraaniiye hana l‑hadiiye al‑marfuuʼa achaan humman antoohum leeku.Wa da hagg leeku intu wa le zurriiyitku min dahaaya al‑salaama hana Bani Israaʼiil.
Wa humman yijiibu al‑gaayme al‑warraaniiye wa l‑zoor hana l‑hadiiye al‑marfuuʼa wa l‑dahaaya al‑muharragiin hana l‑chaham.Wa yarfaʼoohum wa yigaddumuuhum dahiiye marfuuʼa giddaam Allah.Wa da yabga leeku intu wa le zurriiyitku al‑maʼaaku hagg daayim misil Allah amar beyah. 
Wa laakin wakit Muusa saʼal min al‑tees al‑yigaddumuuh dahiiye le kaffaarat al‑zanib,gaalo leyah : Daahu al‑tees harragooh ! Wa hu ziʼil didd Aliʼaazar wa Itamaar awlaad Haaruun al‑faddalo.Wa gaal :
 Maala ma akaltu dahiiyat kaffaarat al‑zanib fi l‑bakaan al‑mukhaddas ?Achaan al‑cheyy da mukhaddas marra waahid.Wa Allah antaah leeku le tamurgu khata al‑mujtamaʼ wa le tisawwu leehum kaffaara giddaam Allah.
Wa daahu,dammah ma jaabooh fi lubb al‑bakaan al‑mukhaddas !Wa waajib taakulu al‑dahiiye di fi l‑bakaan al‑mukhaddas misil ana amart beyah. 
Wa Haaruun gaal le Muusa : Al‑yoom humman gaddamo dahiiyithum hana kaffaarat al‑zanib wa dahiiyithum al‑muharraga le Allah.Wa baʼad kulla l‑hizin al‑ja foogi al‑yoom da,kan ana akalt min al‑dahiiye hana kaffaarat al‑zanib di,yaʼajib Allah walla ? 
Wa Muusa simiʼ kalaam Haaruun wa ridi beyah.
Wa Allah hajja le Muusa wa Haaruun wa gaal leehum :
Hajju le Bani Israaʼiil wa guulu leehum : Daahu al‑tagdaro taakuluuhum min kulla haywaanaat al‑ard.
Kulla l‑haywaanaat al‑induhum dalaafe mafruugiin wa yagsaʼo jurra,dool tagdaro taakuluuhum.
 Wa daahu haywaanaat waahidiin induhum dalaafe mafruugiin aw yagsaʼo jurra wa laakin intu ma taakuluuhum.Misil al‑jamal,hu yagsaʼ jurra wa laakin ma indah dalaafe mafruugiin.Wa hu da nijis leeku.
Wa tees al‑hajar,hu yagsaʼ jurra wa laakin ma indah dalaafe mafruugiin.Wa hu da nijis leeku.
Wa l‑arnab,hi tagsaʼ jurra wa laakin ma indaha dalaafe mafruugiin.Wa hi di nijse leeku.
Wa l‑khinziir,hu indah dalaafe mafruugiin wa laakin ma yagsaʼ jurra.Wa hu da nijis leeku.
Humman dool ma taakulu min lahamhum wa ma tilammusu rimmithum.Wa humman dool nijsiin leeku.
 Wa min kulla haywaanaat al‑bahar,al‑tagdaro taakuluuhum humman kulla l‑haywaanaat hana l‑bahar wa hana l‑wudyaan al‑induhum awwaamaat wa gichir.Dool tagdaro taakuluuhum.
Wa laakin kulla haywaanaat al‑bahar wa kulla l‑aaychiin fi l‑almi,kan fi l‑bahar aw fi l‑waadi,al‑ma induhum awwaamaat wa la gichir,humman dool nijsiin marra waahid leeku.
Humman dool nijsiin marra waahid leeku,ma taakulu lahamhum wa ajʼalo rimmithum nijse marra waahid.
Wa ayyi haywaan al‑ma indah awwaamaat wa la gichir nijis marra waahid leeku.
 Wa min kulla l‑tuyuur,daahu al‑tajʼaloohum nijsiin marra waahid wa ma taakuluuhum achaan humman nijsiin marra waahid leeku.Wa l‑tuyuur dool humman al‑sagur wa l‑dagal wa sagur al‑bahar
wa l‑hideyye wa kulla nafar hana l‑suguura al‑kubaar
wa l‑khurbaat hasab kulla nafarhum
wa l‑naʼaam wa amguggum wa tuyuur al‑bahar wa kulla nafar hana l‑suguura al‑dugaag
wa l‑buuma wa l‑wizziin wa l‑kurki
wa l‑buuma al‑beeda wa amʼakk wa l‑dagal
wa abunkhanam wa kulla nafar hana l‑riheew wa l‑hudhud wa abunrigeeʼ.Humman dool,ma taakuluuhum.
 Wa kulla l‑hacharaat al‑induhum janaahe wa yuruukhu be arbaʼa rijle,nijsiin marra waahid leeku.
Wa laakin min kulla l‑hacharaat al‑induhum janaahe wa yuruukhu be arbaʼa rijle,daahu al‑tagdaro taakuluuhum.Humman al‑induhum sakkaakaat min foog le rijleehum le yunuttu beehum fi l‑ard.
Wa l‑tagdaro taakuluuhum,humman kulla nafar hana l‑jaraad misil saar al‑leel wa ambukbuk wa amkachool.
Wa laakin kulla l‑hacharaat al‑induhum janaahe wa rijle arbaʼa,humman dool nijsiin marra waahid leeku.
 Wa haywaanaat waahidiin yinajjusuuku wa ayyi naadum al‑yalmas rimmithum yukuun nijis lahaddi l‑achiiye.
Wa ayyi naadum al‑yichiil rimmithum,waajib yikhassil khulgaanah wa yukuun nijis lahaddi l‑achiiye.
 Wa kulla l‑bahaayim al‑induhum dalaafe ma mafruugiin wa yagsaʼo jurra yukuunu leeku muharramiin wa ayyi naadum al‑yalmashum yukuun nijis.
Wa kulla l‑bahaayim al‑induhum arbaʼa rijle wa yamchu be butuun rijleehum,nijsiin leeku.Wa ayyi naadum al‑yalmas rimmithum yukuun nijis lahaddi l‑achiiye.
Wa ayyi naadum al‑yichiil rimmithum yikhassil khulgaanah wa yukuun nijis lahaddi l‑achiiye.Humman nijsiin leeku.
 Wa daahu min al‑haywaanaat al‑yazhafo be katara fi l‑ard al‑nijsiin misil al‑durbaan wa l‑faar wa l‑dububba hasab nafarhum
wa abundigeer al‑haddaar wa l‑waral wa amrijeelaat wa l‑zihliiye wa l‑hirbeeye.
Wa dool min al‑haywaanaat al‑yazhafo,humman nijsiin leeku.Wa ayyi naadum al‑yalmas rimmithum yukuun nijis lahaddi l‑achiiye.
 Wa kan waahid min al‑haywaanaat dool wagaʼ mayyit fi cheyy,al‑cheyy da yukuun nijis hatta kan maaʼuun hana hatab aw khalag aw farwa aw chuwaal,ayyi maaʼuun al‑gaaʼidiin yistaʼmalooh fi ayyi khidme.Dissuuh fi almi wa yukuun nijis lahaddi l‑achiiye.Wa baʼad da,yukuun taahir.
 Wa kan al‑haywaan da wagaʼ fi maaʼuun hana tiine,kulla cheyy al‑foogah yukuun nijis wa waajib tikassuru al‑maaʼuun da.
Wa kan yusubbu al‑almi da fi ayyi akil,al‑akil da yukuun nijis wa kan charaab gaaʼid fi maaʼuun hana chunu kula,yukuun nijis.
Wa kan rimme hana waahid min al‑haywaanaat dool wagaʼat fi ayyi cheyy,yukuun nijis.Wa l‑furun wa l‑ladaay dool waajib tikassuruuhum achaan humman nijsiin wa intu ajʼaloohum nijsiin.
 Wa laakin kan al‑rimme di wagaʼat fi een almi aw khazzaan almi,humman yukuunu taahiriin.Wa ayyi cheyy al‑yilammis al‑rimme yukuun nijis.
Wa laakin kan rimme hana waahid min al‑haywaanaat dool wagaʼat fi l‑hubuub hana l‑teeraab,al‑hubuub dool yukuunu taahiriin.
Wa laakin kan ballo al‑hubuub dool le yaakuluuhum wa rimme hana waahid min al‑haywaanaat dool wagaʼat fi l‑hubuub,humman yukuunu nijsiin leeku.
 Wa kan waahid min al‑haywaanaat al‑taakuluuhum maat,al‑naadum al‑yalmas rimmitah yukuun nijis lahaddi l‑achiiye.
Wa l‑yaakul min al‑rimme di,waajib yikhassil khulgaanah wa yukuun nijis lahaddi l‑achiiye.Wa l‑yichiil al‑rimme di,waajib yikhassil khulgaanah wa yukuun nijis lahaddi l‑achiiye.
 Wa kulla l‑haywaanaat al‑yazhafo be katara fi l‑ard,humman nijsiin marra waahid,ma waajib taakuluuhum.
Wa kulla l‑haywaanaat al‑yazhafo be katara fi l‑ard kan yazhafo be butuunhum walla yamchu be arbaʼa rijle aw be rijle katiiriin kula,ma taakuluuhum achaan humman dool nijsiin marra waahid.
Ma tabgo nijsiin marra waahid be kulla l‑haywaanaat al‑yazhafo be katara fi l‑ard.Wa ma tinajjusu nufuusku beehum wa tabgo nijsiin.
Ana Allah Ilaahku wa ana khudduus wa be da,khassusu nufuusku wa tabgo khaassiin.Khalaas,ma tinajjusu nufuusku be kulla l‑haywaanaat al‑yazhafo be katara fi l‑ard.
Achaan ana Allah maragtuku min balad Masir le nabga Ilaahku.Wa waajib tabgo khaassiin achaan ana khudduus. 
Wa dool bas al‑gawaaniin al‑bukhussu al‑bahaayim wa l‑tuyuur wa kulla l‑makhluugiin al‑hayyiin al‑gaaʼidiin fi l‑almi aw al‑yazhafo be katara fi l‑ard.
Wa yiwassufu leeku al‑faraga been al‑nijis wa l‑taahir.Wa been al‑haywaanaat al‑yaakuluuhum wa l‑ma yaakuluuhum.
Wa Allah hajja le Muusa wa gaal :
Hajji le Bani Israaʼiil wa guul leehum : Kan mara khalbaane wa wildat wileed,hi tabga nijse le muddit sabʼa yoom wa tabga nijse misil fi ayyaamha hana l‑heed.
Wa fi l‑yoom al‑taamin,yitahhuru al‑wileed.
Wa baʼad da,hi tagood 33 yoom le tittahhar min dammaha.Wa ma talmas cheyy mukhassas wa la tamchi fi l‑beet al‑mukhaddas,lahaddi titimm ayyaam tihaaritha.
 Wa kan wildat bineeye,hi tabga nijse le muddit subuuʼeen wa tabga nijse misil fi ayyaamha hana l‑heed.Wa tagood 66 yoom le tittahhar min dammaha.
 Wa wakit ayyaam tihaaritha hana l‑nufaas be l‑wileed aw al‑bineeye yikammulu,hi tijiib le raajil al‑diin fi madkhal kheemat al‑ijtimaaʼ kharuuf wald sana le l‑dahiiye al‑muharraga.Wa battaan kula tijiib farkh hamaam aw gimriiye le l‑dahiiye hana kaffaarat al‑zanib.
Wa raajil al‑diin yigaddimhum giddaam Allah wa yisawwi leeha kaffaara.Wa khalaas,hi tabga taahire min dammaha hana l‑waaluuda. Wa dool gawaaniin al‑bukhussu al‑mara al‑talda wileed aw bineeye.
 Wa kan hi ma tagdar talga kharuuf,hi tichiil gimri itneen aw hamaam itneen.Waahid tigaddimah le l‑dahiiye al‑muharraga wa l‑aakhar le l‑dahiiye hana kaffaarat al‑zanib.Wa raajil al‑diin yisawwi leeha kaffaara wa hi tabga taahire. 
Wa Allah hajja le Muusa wa Haaruun wa gaal :
Wakit naadum gammat leyah khurraaja fi jismah aw bahag aw bugʼa al‑baʼadeen tabga uwaara hana marad al‑jisim,al‑naadum da wadduuh le raajil al‑diin Haaruun aw le waahid min rujaal al‑diin al‑humman min zurriiytah
wa raajil al‑diin yichiif al‑uwaara di.Kan al‑suuf al‑fi bakaan al‑uwaara di bigi abyad wa l‑uwaara di indaha nugra fi daakhal al‑laham,khalaas da marad al‑jisim.Fi l‑bakaan da,raajil al‑diin yichiif al‑marad wa yiballikh kadar al‑naadum da nijis.
Wa kan fi l‑jisim fi bugʼa beeda wa tiraari wa ma indaha nugra fi daakhal al‑laham wa suufha kula ma bigi abyad,khalaas raajil al‑diin yukhutt al‑mardaan da taraf le muddit sabʼa yoom.
Wa raajil al‑diin yichiifah fi l‑yoom al‑saabiʼ.Wa kan al‑uwaara di ma zaadat fi l‑jisim,raajil al‑diin yukhuttah taraf le taani marra le muddit sabʼa yoom.
Wa raajil al‑diin yichiifah battaan fi l‑yoom al‑saabiʼ.Wa kan al‑uwaara di ma tiraari wa ma zaadat fi l‑jisim,khalaas raajil al‑diin yiballikh kadar al‑mardaan da taahir.Al‑cheyy da bahag bas wa waajib yikhassil khulgaanah wa khalaas,hu yabga taahir.
Wa laakin kan al‑bahag da zaad fi l‑jisim baʼad raajil al‑diin ballakh kadar al‑mardaan da taahir,fi l‑haala di al‑mardaan waajib yigabbil le raajil al‑diin le yichiifah taani marra.
Wa raajil al‑diin yichiifah wa kan al‑bahag da zaad fi l‑jisim,raajil al‑diin yiballikh kadar al‑mardaan da nijis wa l‑cheyy da marad al‑jisim.
Wa wakit marad al‑jisim karab naadum waahid,waajib yiwaddu al‑naadum da le raajil al‑diin
wa raajil al‑diin yichiifah.Wa kan fi jismah fi khurraaja beeda wa bayyadat al‑suuf wa l‑laham kula binchaaf minnaak le l‑farwa,
khalaas da marad al‑jisim al‑yitawwil fi l‑jisim wa raajil al‑diin yiballikh kadar al‑mardaan da nijis wa laakin ma yukhuttah taraf le mudda achaan da waadih kadar hu nijis.
Akuun marad al‑jisim da alwassaʼ wa khatta kulla jisim al‑naadum al‑mardaan,min raasah lahaddi rijileenah,hasab al‑chaafah raajil al‑diin.
Wa kan misil da,raajil al‑diin yichiifah adiil.Wa kan sahiih marad al‑jisim da khatta kulla jismah,khalaas raajil al‑diin yiballikh kadar al‑mardaan da taahir.Hu taahir achaan kulla jismah bigi abyad.
Wa laakin yoom jismah bigi ahmar,hu nijis.
Wa wakit raajil al‑diin yichiif al‑jisim al‑ahmar da,hu yiballikh kadar al‑mardaan da nijis wa lahamah al‑binchaaf minnaak le l‑farwa kula nijis.Wa da marad al‑jisim.
Wa kan al‑jisim al‑binchaaf ahmar khayyar wa bigi abyad,khalli al‑mardaan yigabbil le raajil al‑diin.
Wa raajil al‑diin yichiifah battaan.Wa kan al‑uwaara bigat beeda,hu yiballikh kadar al‑jisim taahir.Wa l‑naadum da kula taahir.
Wa wakit naadum indah fi jismah hibin baryaan
wa fi nafs al‑bakaan al‑hibin da gammat khurraaja beeda aw bugʼa beeda muhammire wa tiraari,khalli al‑naadum da yiwassif nafsah le raajil al‑diin
wa raajil al‑diin yichiifah.Wa kan al‑bugʼa di sawwat nugra fi l‑laham wa l‑suuf bigi abyad fi l‑bakaan da,raajil al‑diin yiballikh kadar al‑naadum da nijis.Wa da marad al‑jisim al‑yugumm fi lubb bakaan al‑hibin.
Wa kan raajil al‑diin chaaf ma fi suuf abyad fi l‑bugʼa wa ma sawwat nugra fi l‑laham wa ma gaaʼide tiraari,hu yukhutt al‑mardaan da taraf le muddit sabʼa yoom.
Wa kan al‑bugʼa alwassaʼat fi l‑jisim,khalaas raajil al‑diin yiballikh kadar al‑mardaan da nijis.Wa di uwaara.
Wa kan al‑bugʼa al‑tiraari di gaaʼide fi bakaanha wa ma alwassaʼat,khalaas di alaama hana hibin bas.Wa raajil al‑diin yiballikh kadar hu taahir.
Wa wakit naadum indah haraag min naar wa fi l‑uwaara di baanat bugʼa beeda muhammire aw beeda wa tiraari,
waajib raajil al‑diin yichiifha.Wa kan al‑suuf al‑fi l‑uwaara al‑tiraari bigi abyad wa kan hi sawwat nugra fi l‑laham da,khalaas da marad fi l‑jisim yidoor yugumm fi l‑uwaara.Wa raajil al‑diin yiballikh kadar al‑naadum da nijis.Wa da marad al‑jisim.
Wa laakin kan raajil al‑diin chaaf ma fi suuf abyad fi l‑bugʼa wa ma sawwat nugra fi l‑laham wa ma gaaʼide tiraari,hu yukhutt al‑mardaan da taraf le muddit sabʼa yoom.
Wa fi l‑yoom al‑saabiʼ,raajil al‑diin yichiifah wa kan al‑bugʼa di alwassaʼat fi l‑jisim,hu yiballikh kadar al‑mardaan da nijis.Wa da marad al‑jisim.
Wa laakin kan al‑bugʼa al‑tiraari di gaaʼide fi bakaanha wa ma alwassaʼat wa ma gaaʼide tiraari,khalaas di khurraaja jaaye min al‑haraag.Wa raajil al‑diin yiballikh kadar al‑naadum da taahir achaan di alaama hana haraag bas.
Wa wakit raajil aw mara indah uwaara fi raasah aw fi dignah,
waajib raajil al‑diin yichiif al‑uwaara di.Wa kan al‑uwaara di sawwat nugra fi l‑laham wa indaha suuf musaffir wa rugaag,khalaas raajil al‑diin yiballikh kadar al‑naadum da nijis.Wa da guub,hu marad al‑jisim al‑yakrub fi l‑raas aw fi l‑digin.
Wa kan raajil al‑diin chaaf al‑uwaara ma indaha nugra fi l‑laham wa ma indaha suuf azrag misil fi l‑aadi,khalaas hu yukhuttah taraf le muddit sabʼa yoom le l‑mardaan al‑indah guub.
Wa fi l‑yoom al‑saabiʼ,raajil al‑diin yichiif al‑uwaara.Wa kan al‑guub da ma alwassaʼ wa ma fi suuf musaffir wa kan ma sawwa nugra fi l‑laham,
al‑naadum da yizzayyan.Wa laakin ma yizayyin al‑bakaan al‑indah guub.Wa raajil al‑diin yukhutt siid al‑guub taraf le mudda taaniye hana sabʼa yoom.
Wa raajil al‑diin yichiif al‑guub fi l‑yoom al‑saabiʼ.Wa kan al‑guub da ma alwassaʼ fi l‑jisim wa ma sawwa nugra fi l‑laham,khalaas raajil al‑diin yiballikh kadar al‑naadum da taahir.Wa baʼad yikhassil khulgaanah,hu yabga taahir.
Wa laakin kan al‑guub alwassaʼ fi jismah baʼad ballakho kadar hu taahir,
raajil al‑diin yichiifah.Wa kan al‑guub da ma alwassaʼ fi l‑jisim,raajil al‑diin ma yifattich kan fi suuf musaffir walla la,al‑mardaan da hu nijis.
Wa kan al‑guub da gaaʼid fi bakaanah wa ma zaad wa suufah al‑azrag kula gamma foogah,khalaas al‑naadum da biri wa bigi taahir.Wa raajil al‑diin yiballikh kadar hu taahir.
Wa wakit bugaʼ buyud wa biraaru marago fi jisim hana mara aw raajil,
waajib raajil al‑diin yichiifah.Wa kan al‑bugaʼ al‑fi l‑jisim dool buyud wa ma biraaru,khalaas dool bugaʼ saakit bas al‑gammo fi l‑jisim wa l‑naadum da taahir.
Wa kan naadum waddar suufah wa bigi musalliʼ,hu taahir.
Wa kan waddar suuf raasah min giddaam wa buguchtah musalliʼe kula,hu taahir.
Wa laakin kan fi l‑bakaan al‑musalliʼ be wara aw fi l‑bugcha indah uwaara beeda muhammire,khalaas da marad al‑jisim gaaʼid yugumm fi l‑bakaan al‑musalliʼ be wara aw fi l‑bugcha
wa waajib raajil al‑diin yichiifah.Wa kan al‑uwaara di tisawwi khurraaja beeda muhammire fi l‑bakaan al‑musalliʼ be wara aw fi l‑bugcha,wa kan hi tichaabih marad al‑jisim hana l‑farwa,
khalaas fi l‑bakaan da,al‑naadum da indah marad al‑jisim wa hu nijis.Wa raajil al‑diin yiballikh kadar hu nijis wa l‑marad da karabah fi raasah.
Wa fi l‑haala di,kan naadum karabah marad al‑jisim wa bigi mardaan,waajib yalbas khulgaan mucharratiin wa ma yiʼaddil suuf raasah wa yikhatti chanabah wa yiʼiit wa yuguul : Nijis !Nijis ! 
Wa hu yukuun nijis fi kulla l‑mudda al‑gaaʼide foogha al‑uwaara al‑nijse.Hu yagood wiheedah wa yukhutt beetah barra min al‑fariig.
Wa wakit fi bugʼa hana barnuug fi khalag hana suuf aw hana kattaan,
aw fi gumaach aw fi khattaay hana suuf aw hana kattaan aw fi farwa aw fi ayyi cheyy hana farwa,
wa kan al‑bugʼa di mukhaddire aw muhammire fi l‑khalag aw fi l‑farwa aw fi l‑gumaach aw fi l‑khattaay aw fi ayyi cheyy hana farwa,khalaas di bugʼa hana barnuug.Khalli yiwassufuuha le raajil al‑diin.
Wa raajil al‑diin yichiif al‑bugʼa di wa yichiil al‑cheyy al‑hi foogah wa yukhuttah taraf le muddit sabʼa yoom.
Wa fi l‑yoom al‑saabiʼ,raajil al‑diin yichiif al‑bugʼa di wa kan hi alwassaʼat fi l‑khalag aw fi l‑gumaach aw fi l‑khattaay aw fi l‑farwa aw fi ayyi cheyy hana farwa,khalaas da barnuug mudammir.Wa l‑cheyy da nijis.
Wa raajil al‑diin yiharrig al‑khalag aw al‑gumaach aw al‑khattaay hana l‑suuf aw hana l‑kattaan aw ayyi cheyy hana farwa,al‑foogah al‑bugʼa.Achaan da barnuug al‑mudammir wa l‑cheyy al‑hu foogah,waajib yiharruguuh fi l‑naar.
Wa laakin kan raajil al‑diin chaaf al‑bugʼa di ma gaaʼide tilwassaʼ fi l‑khalag aw fi l‑gumaach aw fi l‑khattaay aw fi ayyi cheyy hana farwa,
khalaas raajil al‑diin yaamur yikhassulu al‑cheyy al‑foogah al‑bugʼa wa yichiilah battaan wa yukhuttah taraf le muddit sabʼa yoom.
Wa raajil al‑diin yichiif al‑bugʼa baʼad khassalooha.Wa kan al‑bugʼa ma alkhayyarat wa ma gaaʼide tilwassaʼ,khalaas al‑cheyy al‑foogah al‑bugʼa di nijis.Wa waajib yiharruguuh achaan al‑khalag da maʼkuul be giddaam aw be wara.
Wa kan raajil al‑diin chaaf al‑bugʼa di gaaʼide tiwaddir baʼad khassalooha,hu yagtaʼha min al‑khalag aw al‑farwa aw al‑gumaach aw al‑khattaay.
Wa laakin kan battaan cheyy baan fi nafs al‑khalag aw al‑gumaach aw al‑khattaay aw fi ayyi cheyy hana farwa,khalaas di bugʼa hana barnuug al‑gaaʼide tugumm.Waajib yiharrugu al‑cheyy al‑foogah al‑bugʼa di marra waahid.
Wa ayyi khalag aw gumaach aw khattaay aw ayyi cheyy hana farwa al‑yikhassuluuh wa l‑bugʼa tamrug minnah,khalli yikhassuluuh battaan wa hu yabga taahir.
Wa dool gawaaniin al‑bugʼa hana l‑barnuug,kan fi khalag hana suuf aw hana kattaan aw gumaach aw khattaay aw ayyi cheyy hana farwa.Wa dool al‑gawaaniin al‑be sababhum yiballukhu kan al‑cheyy nijis aw taahir.
Wa Allah hajja le Muusa wa gaal :
Daahu al‑gaanuun al‑yitabbigah al‑naadum al‑indah marad al‑jisim fi yoom tihaartah.Wakit yiwadduuh le raajil al‑diin,
raajil al‑diin yamrug barra min al‑fariig wa yichiif al‑mardaan.Kan hu ligi al‑aafe min marad al‑jisim da,
raajil al‑diin yaamur le l‑naadum al‑yittahhar yijiib itneen tuyuur hayyiin wa taahiriin wa uud min hatab al‑arz wa kheet ahmar wa warchaal zuufa.
Wa raajil al‑diin yanti amur yadbaho waahid min al‑tuyuur dool fi maaʼuun hana tiine malaan almi nadiif.
Wa yichiil al‑teeraay al‑hayye wa uud min hatab al‑arz wa l‑kheet al‑ahmar wa warchaal al‑zuufa.Wa yidissuhum fi l‑damm hana l‑teeraay al‑dabahooha fi l‑almi al‑nadiif.
Wa raajil al‑diin yuruchch sabʼa marraat al‑naadum al‑yittahhar min marad al‑jisim.Wa hu yiballikhah taahir wa yatlig al‑teeraay al‑hayye titiir fi l‑kadaade.
Wa l‑naadum al‑yittahhar yikhassil khulgaanah wa yizayyin kulla suufah wa yilbarrad wa khalaas,hu yabga taahir.Wa baʼad da,hu yagdar yadkhul fi l‑fariig.Wa laakin waajib yagood sabʼa yoom barra min kheemtah.
Wa fi l‑yoom al‑saabiʼ,hu yizayyin kulla suuf raasah wa dignah wa hadagah wa yizayyin kulla suuf jildah.Wa yikhassil khulgaanah wa yilbarrad wa hu yabga taahir.
Wa fi l‑yoom al‑taamin,hu yichiil itneen kharuuf al‑ma induhum ayyi eeb wa khanamaay bitt sana al‑ma indaha ayyi eeb wa hadiiye hana dagiig talaata kooro mukhalbat be dihin wa tilit liitir hana dihin.
Wa raajil al‑diin al‑yisawwi al‑tihaara yukhutt al‑naadum al‑yittahhar wa l‑hadaaya giddaam Allah fi madkhal kheemat al‑ijtimaaʼ.
Wa raajil al‑diin yichiil waahid min al‑khurfaan dool wa tilit al‑liitir hana l‑dihin wa yigaddimhum dahiiye le kaffaarat al‑khata wa hadiiye marfuuʼa le Allah.
Wa hu yadbah al‑kharuuf fi l‑bakaan al‑yadbaho foogah al‑dahiiye le kaffaarat al‑zanib wa l‑dahiiye al‑muharraga,fi bakaan mukhaddas.Achaan al‑dahiiye le kaffaarat al‑khata,hi le raajil al‑diin misil dahiiyat kaffaarat al‑zanib.Humman mukhaddasiin marra waahid.
Wa raajil al‑diin yichiil min damm al‑dahiiye le kaffaarat al‑khata wa yukhuttah fi halamat al‑adaan al‑zeene hana l‑naadum al‑yittahhar wa fi usbaʼah al‑kabiir hana iidah wa rijlah al‑zeene.
Wa raajil al‑diin yichiil tilit al‑liitir hana l‑dihin wa yusubb minnah fi kaffah al‑israay.
Wa yidiss usbaʼah hana iidah al‑zeene fi l‑dihin al‑fi kaffah al‑israay wa yuruchch be usbaʼah al‑dihin sabʼa marraat giddaam Allah.
Wa raajil al‑diin yukhutt min al‑dihin al‑faddal fi halamat al‑adaan al‑zeene hana l‑naadum al‑yittahhar wa fi usbaʼah al‑kabiir hana iidah wa rijlah al‑zeene,min foog le damm hana l‑dahiiye le kaffaarat al‑khata.
Wa l‑faddal min al‑dihin al‑fi iid raajil al‑diin,yusubbah fi raas al‑naadum al‑yittahhar.Wa khalaas,yisawwi leyah kaffaara giddaam Allah.
Wa raajil al‑diin yigaddim dahiiyat kaffaarat al‑zanib wa be misil da,yisawwi kaffaara le l‑naadum al‑yittahhar min najaastah.Wa baʼad da,raajil al‑diin yadbah al‑dahiiye al‑muharraga.
Wa raajil al‑diin yigaddim fi l‑madbah al‑dahiiye al‑muharraga wa l‑hadiiye hana l‑dagiig wa yisawwi kaffaara le l‑naadum da.Wa khalaas,hu yabga taahir.
Wa kan al‑naadum da fagri,ma yagdar yalga kulla l‑achya dool,khalli yichiil kharuuf waahid bas le dahiiyat kaffaarat al‑khata wa da yigaddumuuh hadiiye marfuuʼa le yisawwu leyah kaffaara.Wa yichiil kooro hana dagiig mukhalbat be dihin le l‑hadiiye hana l‑dagiig wa tilit liitir hana dihin.
Wa gimri itneen aw hamaam itneen wa da hasab gudurtah,waahide le l‑dahiiye hana kaffaarat al‑zanib wa l‑aakhara le l‑dahiiye al‑muharraga.
Wa fi l‑yoom al‑taamin,hu yijiib kulla l‑hadaaya hana tihaartah le raajil al‑diin fi madkhal kheemat al‑ijtimaaʼ giddaam Allah.
Wa raajil al‑diin yichiil al‑kharuuf hana dahiiyat kaffaarat al‑khata wa tilit liitir hana dihin wa yigaddimhum hadiiye marfuuʼa giddaam Allah.
Wa raajil al‑diin yadbah al‑kharuuf hana dahiiyat kaffaarat al‑khata.Wa hu yichiil min damm al‑dahiiye hana kaffaarat al‑khata wa yukhuttah fi halamat al‑adaan al‑zeene hana l‑naadum al‑yittahhar wa fi usbaʼah al‑kabiir hana iidah wa rijlah al‑zeene.
Wa raajil al‑diin yusubb dihin chiyya fi kaffah al‑israay.
Wa yichiil min al‑dihin al‑fi kaffah be usbaʼah hana iidah al‑zeene wa yuruchchah sabʼa marraat giddaam Allah.
Wa raajil al‑diin yukhutt dihin fi halamat al‑adaan al‑zeene hana l‑naadum al‑yittahhar wa fi usbaʼah al‑kabiir hana iidah wa rijlah al‑zeene,min foog le damm hana dahiiyat kaffaarat al‑khata.
Wa l‑faddal min al‑dihin al‑fi iid raajil al‑diin yusubbah fi raas al‑naadum al‑yittahhar wa yisawwi leyah kaffaara giddaam Allah.
Wa hu yigaddim waahide min al‑gimri aw waahide min al‑hamaam hasab gudurtah.
Wa min al‑cheyy al‑gidir ligiih,hu yigaddimah,waahide le l‑dahiiye le kaffaarat al‑zanib wa l‑aakhara le l‑dahiiye al‑muharraga wa maʼaahum al‑hadiiye hana l‑dagiig.Wa raajil al‑diin yisawwi le l‑naadum al‑yittahhar kaffaara giddaam Allah.
Wa dool al‑gawaaniin al‑bukhussu tihaarat al‑naadum al‑indah marad al‑jisim wa fagri ma indah gudra le yittahhar.
Wa Allah hajja le Muusa wa Haaruun wa gaal :
Wakit tiwassulu fi balad Kanʼaan al‑nantiiha leeku warasa,kan ana nukhutt barnuug fi waahid min al‑buyuut hana l‑balad al‑tabga hintuku,
waajib siid al‑beet da yamchi yiʼoori raajil al‑diin.Wa yuguul leyah : Ana chift cheyy bichaabih bugʼa fi lubb beeti. 
Wa raajil al‑diin yanti amur yifaddu al‑beet gabul hu ma yaji yichiif al‑bugʼa achaan kulla cheyy fi lubb al‑beet,hu ma yiballikhha nijis.Wa baʼad da,raajil al‑diin yadkhul yichiif al‑beet.
Wa hu yichiif al‑bugʼa.Wa kan hu yichiif kadar al‑bugʼa fi l‑durdur hana l‑beet indaha nugaar mukhaddiriin aw muhammiriin wa kan sawwo nugaar fi l‑durdur,
khalaas raajil al‑diin yamrug min al‑beet.Wa wakit lihig al‑baab,hu yisidd al‑beet le muddit sabʼa yoom.
Wa fi l‑yoom al‑saabiʼ,raajil al‑diin yigabbil.Wa kan hu yichiif al‑bugʼa gaaʼide tilwassaʼ fi l‑durdur hana l‑beet,
hu yaamur yamurgu al‑hujaar al‑gaaʼide fooghum al‑bugʼa wa yazguluuhum barra min al‑madiina fi bakaan nijis.
Wa yuhukku kulla l‑beet min daakhal wa yidaffugu turaabah al‑hakkooh barra min al‑madiina fi bakaan nijis.
Wa yichiilu hujaar aakhariin wa yukhuttuuhum fi gadd al‑hujaar al‑maragoohum.Wa yichiilu turaab aakhar le yitallusu al‑beet min daakhal.
Wa kan battaan al‑bugʼa gammat baʼad marago al‑hujaar wa baʼad hakko al‑beet min daakhal wa tallasooh,
waajib raajil al‑diin yigabbil.Wa kan yichiif al‑bugʼa zaadat fi l‑beet,khalaas da barnuug muʼdi.Wa l‑beet da nijis.
Wa yikassuru al‑beet.Wa kulla hujaarah wa hatabah wa kulla turaabah yamurguuh wa yidaffuguuh barra min al‑madiina fi bakaan nijis.
Wa kan naadum yadkhul fi l‑beet wakit hu masduud,al‑naadum da yabga nijis lahaddi l‑achiiye.
Wa kan naadum yargud fi l‑beet da,waajib yikhassil khulgaanah.Wa kan yaakul foogah kula,waajib yikhassil khulgaanah.
Wa laakin kan raajil al‑diin ja wa yichiif kadar baʼad tallaso al‑beet al‑bugʼa ma al‑wassaʼat fi l‑beet,khalaas raajil al‑diin yiballikh al‑beet da taahir achaan al‑bugʼa alʼaalajat.
Wa le yitahhir al‑beet min al‑bugʼa,hu yichiil itneen tuyuur wa hatab al‑arz wa kheet ahmar wa warchaal zuufa.
Wa raajil al‑diin yadbah waahid min al‑tuyuur dool fi maaʼuun hana tiine malaan almi nadiif.
Wa yichiil uud min hatab al‑arz wa warchaal al‑zuufa wa l‑kheet al‑ahmar wa l‑teeraay al‑hayye wa yidissuhum fi l‑damm hana l‑teeraay al‑dabahooha fi l‑almi al‑nadiif.Wa yuruchch beyah al‑beet sabʼa marraat.
Wa hu yitahhir al‑beet be damm al‑teeraay wa l‑almi al‑nadiif wa l‑teeraay al‑hayye wa hatab al‑arz wa warchaal al‑zuufa wa l‑kheet al‑ahmar.
Wa yatlig al‑teeraay al‑hayye titiir barra min al‑madiina fi l‑kadaade.Wa be misil da,hu yisawwi kaffaara le l‑beet wa khalaas,al‑beet yabga taahir.
Wa khalaas,dool al‑gawaaniin al‑bukhussu ayyi marad al‑jisim wa l‑guub
wa l‑barnuug hana l‑khulgaan wa l‑buyuut
wa l‑kharaariij wa l‑bahag wa l‑bugaʼ al‑yiraaru.
Wa l‑gawaaniin dool yantu taʼliim fi haalat al‑najaasa wa fi haalat al‑tihaara.Wa dool gawaaniin al‑bukhussu ayyi marad hana l‑jisim.
Wa Allah hajja le Muusa wa Haaruun wa gaal :
Hajju le Bani Israaʼiil wa guulu leehum : Ayyi raajil al‑indah bajal,hu nijis.
Wa l‑bajal da,kan yisiil aw ma yisiil kula,al‑naadum da nijis.
Ayyi sariir al‑yargud foogah al‑raajil al‑mubajjil nijis wa ayyi cheyy al‑yagood foogah kula nijis.
Wa l‑naadum al‑yalmas sariirah,waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.
Wa ayyi naadum al‑yagood fi cheyy al‑gaʼad foogah al‑naadum al‑mubajjil,waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.
Wa ayyi naadum al‑yalmas al‑naadum al‑mubajjil,waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.
Wa kan al‑raajil al‑mubajjil yabzukh fi naadum taahir,al‑naadum da waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.
Wa ayyi sarj al‑yarkab foogah al‑naadum al‑mubajjil yukuun nijis.
Wa ayyi naadum al‑yalmas ayyi cheyy al‑gaaʼid tihit al‑naadum al‑mubajjil yukuun nijis lahaddi l‑achiiye.Wa l‑naadum al‑yichiil al‑achya dool,waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.
Wa kan al‑naadum al‑mubajjil yalmas ayyi naadum gubbaal ma yikhassil iideenah be almi,waajib al‑naadum da yikhassil khulgaanah wa yilbarrad.Wa be da kula,yukuun nijis lahaddi l‑achiiye.
Wa l‑maaʼuun hana l‑tiine al‑lammasah al‑naadum al‑mubajjil,waajib yikassuruuh.Wa ayyi maaʼuun hana hatab,waajib yikhassuluuh be almi.
 Wa wakit al‑naadum al‑mubajjil yittahhar min bajalah,waajib yahsib sabʼa yoom le tihaartah wa yikhassil khulgaanah wa yilbarrad be almi nadiif.Wa baʼad da,yabga taahir.
Wa fi l‑yoom al‑taamin,hu yichiil itneen gimri aw itneen hamaam wa yamchi fi madkhal kheemat al‑ijtimaaʼ giddaam Allah wa yantiih le raajil al‑diin.
Wa raajil al‑diin yigaddim al‑waahide dahiiye le kaffaarat al‑zanib wa l‑aakhara dahiiye muharraga.Wa hu yisawwi leyah kaffaara giddaam Allah fi chaan bajalah.
 Wa kan naadum marag minnah mani,waajib yilbarrad.Wa be da kula,yukuun nijis lahaddi l‑achiiye.
Wa ayyi khalag aw ayyi farwa al‑yalmasha mani,yikhassuluuha be almi wa be da kula,tukuun nijse lahaddi l‑achiiye.
Wa kan raajil ragad maʼa mara,humman al‑itneen waajib yilbarrado.Wa be da kula,yukuunu nijsiin lahaddi l‑achiiye.
 Wa kan mara indaha heed wa l‑damm gaaʼid yisiil minha,hi tagood sabʼa yoom fi heedha.Wa ayyi naadum al‑yalmasha yukuun nijis lahaddi l‑achiiye.
Wa fi wakit heedha,ayyi sariir al‑targud foogah yukuun nijis wa ayyi cheyy al‑tagood foogah yukuun nijis.
Wa ayyi naadum al‑yalmas sariirha,waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.
Wa ayyi naadum al‑yalmas al‑cheyy al‑hi gaʼadat foogah,waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.
Wa kan fi cheyy fi sariirha aw fi cheyy al‑hi gaʼadat foogah,al‑naadum al‑yalmasah yukuun nijis lahaddi l‑achiiye.
Wa kan raajil yargud maʼa mara wa fi nafs al‑wakit heedha ja leeha wa l‑damm limis al‑raajil,hu yukuun nijis lahaddi sabʼa yoom.Wa ayyi sariir al‑yargud foogah yukuun nijis.
 Wa kan mara indaha dimmiiye aw heedha yiʼakhkhir foogha ziyaada min al‑wakit al‑waajib leeha,hi tukuun nijse fi kulla l‑mudda di.Wa di misil najaasitha fi kulla ayyaam heedha al‑tabiiʼi.
Wa wakit hi indaha dimmiiye,ayyi sariir al‑targud foogah wa ayyi cheyy al‑tagood foogah yukuun nijis misil fi ayyaam heedha al‑tabiiʼi.
Wa ayyi naadum al‑yalmashum yukuun nijis wa waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.
 Wa kan dimmiiyitha wagafat,waajib tahsib sabʼa yoom wa baʼad da,tabga taahire.
Wa fi l‑yoom al‑taamin,hi tichiil gimri itneen aw hamaam itneen wa tiwaddiih le raajil al‑diin fi madkhal kheemat al‑ijtimaaʼ.
Wa raajil al‑diin yigaddim al‑waahide dahiiye le kaffaarat al‑zanib wa l‑aakhara dahiiye muharraga.Wa hu yisawwi leeha kaffaara giddaam Allah fi chaan dimmiiyitha al‑najjasatha. 
Ya Muusa wa Haaruun !Adharo Bani Israaʼiil ma yigarrubu le l‑bakaan al‑mukhaddas wakit humman nijsiin.Wa da,achaan ma yinajjusu kheemti al‑mukhaddasa al‑fi usuthum wa yumuutu be sabab najaasithum.
Wa dool al‑gawaaniin al‑bukhussu al‑naadum al‑indah bajal aw al‑yinnajjas be sabab mani al‑yamrug minnah.
Wa bukhussu al‑mara al‑indaha heed aw al‑raajil wa l‑mara al‑induhum bajal aw al‑raajil al‑yargud maʼa mara nijse.
Wa Allah hajja le Muusa baʼad moot awlaad Haaruun al‑itneen al‑maato wakit jo giddaam Allah.
Wa Allah gaal le Muusa :Guul le akhuuk Haaruun ma yadkhul fi ayyi wakit fi l‑bakaan al‑mukhaddas marra waahid.Wa da,khaadi le l‑sitaar giddaam sidaadit al‑sanduug.Achaan ma yumuut wakit nibiin fi sahaabaay min foog le sidaadit al‑sanduug.
Wa daahu al‑waajib le Haaruun wakit yadkhul fi l‑bakaan al‑mukhaddas marra waahid.Hu yichiil toor dahiiye le kaffaarat al‑zanib wa kabich le l‑dahiiye al‑muharraga.
Wa hu yalbas khalag khaass wa surwaal gisayyir wa yarbut sulbah be hizaam wa yukujj kadmuul,kulluhum min gumaach hana kattaan.Wa da kulla l‑lubaas al‑khaass.Wa hu yilbarrad wa yalbasah.
Wa hu yalga min mujtamaʼ Bani Israaʼiil itneen tuyuus dahiiye le kaffaarat al‑zanib wa waahid kabich le l‑dahiiye al‑muharraga.
Wa khalaas,Haaruun yigaddim al‑toor le l‑dahiiye le kaffaarat zanbah wa yisawwi kaffaara leyah hu wa le aayiltah.
Wa hu yichiil al‑tuyuus al‑itneen wa yukhuttuhum giddaam Allah fi madkhal kheemat al‑ijtimaaʼ.
Wa Haaruun yisawwi amʼiyeedaat le yaʼarif al‑tees al‑weenu yabga le Allah wa l‑weenu yabga matruud le l‑jinn Azaazeel.
Wa Haaruun yichiil al‑tees al‑bigi le Allah wa yigaddimah dahiiye le kaffaarat al‑zanib.
Wa l‑tees al‑yabga matruud le l‑jinn Azaazeel yukhuttuuh hayy giddaam Allah.Wa yabga kaffaara wakit yaturduuh fi l‑khala.
Wa Haaruun yigaddim al‑toor le dahiiyat kaffaarat al‑zanib wa yisawwi kaffaara leyah hu wa le aayiltah.Wa baʼad da,yadbah al‑toor hana dahiiyat kaffaarat zanbah.
Wa hu yichiil mukhbar malaan jamur min al‑madbah al‑giddaam Allah wa malyit iid itneen hana bakhuur muʼattar marhuuk.Wa yiwaddiihum kulla ke khaadi le l‑sitaar.
Wa hu yusubb al‑bakhuur da fi l‑naar giddaam Allah achaan al‑dukhkhaan hana l‑bakhuur da yikhatti sidaadit sanduug al‑muʼaahada.Wa be misil da,hu ma yumuut.
Wa hu yichiil min damm al‑toor be usbaʼah al‑zeenaay wa yuruchch beyah sidaadit al‑sanduug be nuss al‑sabaah wa giddaam al‑sanduug.Wa be usbaʼah,hu yuruchch al‑damm sabʼa marraat fi l‑sidaade min giddaam.
Wa yadbah al‑tees dahiiye le kaffaarat zanib al‑chaʼab wa yiwaddi al‑damm khaadi le l‑sitaar.Wa be l‑damm da,hu yisawwi nafs al‑cheyy al‑sawwaah be damm al‑toor,hu yuruchch al‑sidaade wa giddaam al‑sanduug.
Wa be misil da,hu yisawwi fi l‑bakaan al‑mukhaddas marra waahid kaffaara le najaasit Bani Israaʼiil wa isyaanhum wa kulla zunuubhum.Wa yisawwi nafs al‑cheyy le kheemat al‑ijtimaaʼ al‑gaaʼide maʼaahum fi usut najaasithum.
Wa naadum waahid kula ma yukuun fi kheemat al‑ijtimaaʼ wakit Haaruun yadkhul fi l‑bakaan al‑mukhaddas marra waahid le yisawwi kaffaara wa lahaddi yamrug.Wa hu yisawwi kaffaara leyah hu wa le aayiltah wa le kulla mujtamaʼ Bani Israaʼiil.
Wa yamrug ale l‑madbah al‑gaaʼid giddaam Allah wa yisawwi foogah al‑kaffaara.Wa yichiil min damm al‑toor wa damm al‑tees wa yukhuttah fi guruun al‑madbah min kulli jiihe.
Wa hu yichiil be usbaʼah min al‑damm wa yuruchch al‑madbah sabʼa marraat.Wa yitahhirah wa yikhassisah min najaasit Bani Israaʼiil.
Wa wakit yikammil khalaas min al‑kaffaara hana l‑bakaan al‑mukhaddas marra waahid wa kheemat al‑ijtimaaʼ wa l‑madbah,hu yigaddim al‑tees al‑hayy.
Wa Haaruun yukhutt iideenah fi raas al‑tees al‑hayy wa yiʼtarif be kulla l‑khata wa kulla l‑isyaan wa kulla l‑zunuub hana Bani Israaʼiil wa yukhuttuhum fi raas al‑tees da.Wa raajil waahid jaahiz yiwaddiih fi l‑khala.
Wa l‑tees yichiil kulla khataayaahum fi raasah wa yiwaddiihum fi l‑sahara.Wa be misil da bas,yaturdu al‑tees fi l‑khala.
Wa baʼad da,Haaruun yadkhul fi kheemat al‑ijtimaaʼ wa yisill khulgaanah hana l‑kattaan al‑libishum wakit dakhal fi l‑bakaan al‑mukhaddas marra waahid.Wa yukhuttuhum fi l‑bakaan da.
Wa hu yilbarrad fi bakaan mukhaddas wa yalbas khulgaanah.Wa khalaas,yamrug wa yigaddim dahiiytah al‑muharraga wa l‑dahiiye al‑muharraga hana l‑chaʼab wa hu yisawwi kaffaara leyah hu wa le l‑chaʼab.
Wa hu yiharrig al‑chaham hana l‑dahiiye le kaffaarat al‑zanib fi l‑madbah.
Wa l‑raajil al‑wadda al‑tees al‑matruud le l‑jinn Azaazeel yikhassil khulgaanah wa yilbarrad wa baʼad da,yadkhul fi l‑fariig.
Wa yichiilu toor al‑dahiiye hana kaffaarat al‑zanib wa tees al‑dahiiye hana kaffaarat al‑zanib,al‑waddo dammuhum fi l‑bakaan al‑mukhaddas marra waahid le l‑kaffaara.Wa yichiilu al‑faddal min al‑dahaaya dool wa yiwadduuh barra min al‑fariig wa yiharrugu firaawhum wa lahamhum wa baʼarhum.
Wa l‑naadum al‑yiharrighum,waajib yikhassil khulgaanah wa yilbarrad.Wa baʼad da,yadkhul fi l‑fariig.
Wa daahu al‑yabga leeku chart daayim.Wa fi l‑yoom al‑aachir hana l‑chahar al‑saabiʼ,suumu wa ma tisawwu ayyi khidme wa la intu wa la l‑ajnabi al‑saakin maʼaaku.
Wa fi l‑yoom da,yisawwu leeku kaffaara le yitahhuruuku min kulla zunuubku wa tabgo taahiriin giddaam Allah.
Wa l‑yoom da yabga leeku yoom hana sabt,yoom hana jumma wa siyaam.Wa da yabga leeku chart daayim.
Wa l‑kaffaara di yisawwiiha raajil al‑diin al‑masahooh wa darrajooh le yichiil bakaan abuuh raajil al‑diin.Wa yalbas khulgaan al‑kattaan al‑khaassiin.
Wa hu yisawwi kaffaara le l‑bakaan al‑mukhaddas marra waahid wa le kheemat al‑ijtimaaʼ wa le l‑madbah.Wa yisawwi kaffaara le rujaal al‑diin wa le kulla mujtamaʼ al‑chaʼab.
Wa da yabga leeku chart daayim fi ayyi sana wakit tisawwu kaffaara le kulla zunuub Bani Israaʼiil.Wa sawwo kulla cheyy misil Allah amar beyah Muusa.
Wa Allah hajja le Muusa wa gaal :
Hajji le Haaruun wa awlaadah wa kulla Bani Israaʼiil wa guul leehum : Daahu kalaam Allah al‑amaraaku beyah.
Kan ayyi naadum min Bani Israaʼiil yadbah toor aw kabich aw anzaay fi daakhal al‑fariig aw barra minnah,
waajib yijiib al‑bahiime di fi madkhal kheemat al‑ijtimaaʼ.Wa yigaddimha dahiiye giddaam kheemat Allah.Laakin kan ma sawwa misil da,al‑naadum da yatulbu minnah damm achaan hu daffag damm.Wa waajib yafsuluuh min chaʼabah.
Wa be da,Bani Israaʼiil battaan ma yadbaho dahaayaahum fi l‑kadaade wa laakin yijiibuuhum le raajil al‑diin fi madkhal kheemat al‑ijtimaaʼ giddaam Allah.Wa yigaddumuuhum le Allah dahaaya salaama.
Wa raajil al‑diin yuruchch al‑damm fi madbah Allah fi madkhal kheemat al‑ijtimaaʼ.Wa yiharrig al‑chaham wa Allah yarda be riihtah.
Wa ma waajib yadbaho dahaayaahum le ilaahaathum al‑yimassuluuhum be tuyuus wa yichcharmato waraahum.Wa da yabga leehum chart daayim min zurriiye le zurriiye. 
Wa guul leehum battaan : Akuun naadum min Bani Israaʼiil aw min al‑ajaanib al‑jo gaʼado maʼaahum yigaddim dahiiye muharraga aw ayyi dahiiye.
Waajib yijiibha fi madkhal kheemat al‑ijtimaaʼ le yigaddimha le Allah.Laakin kan ma jaabha,al‑naadum da waajib yafsuluuh min chaʼabah.
 Wa kan naadum min Bani Israaʼiil aw min al‑ajaanib al‑saakniin maʼaahum yaakul ayyi damm,ana ninlafit didd al‑naadum al‑yaakul al‑damm da.Wa nafsulah min chaʼabah.
Achaan hayaat al‑makhluug gaaʼide fi l‑damm.Wa ana anteetku al‑damm da le tisawwu beyah kaffaara le hayaatku fi l‑madbah.Achaan al‑damm yabga kaffaara le l‑haya.
Wa be sabab da,ana gult le Bani Israaʼiil :‹ Ma waajib ayyi naadum minku yaakul damm.Wa l‑ajnabi al‑saakin maʼaaku kula ma yaakulah. ›
 Wa kan naadum min Bani Israaʼiil aw min al‑ajaanib al‑saakniin maʼaahum macha al‑ganiis wa katal haywaan aw teer al‑binʼakil,waajib yadbahah wa yadfin dammah be turaab.
Achaan hayaat ayyi makhluug gaaʼide fi dammah wakit hu hayy.Wa ana gult le Bani Israaʼiil :‹ Ma taakulu damm hana ayyi makhluug hayy achaan al‑ruuh hana ayyi makhluug hayy gaaʼide fi dammah.Wa ayyi naadum al‑yaakul damm,waajib yafsuluuh min al‑chaʼab. ›
 Wa kan ayyi muwaatin min Bani Israaʼiil aw ajnabi akal rimme aw jiife hana haywaan,waajib yikhassil khulgaanah wa yilbarrad.Wa be da kula,yukuun nijis lahaddi l‑achiiye.Wa baʼad da,yabga taahir.
Wa kan ma khassal khulgaanah wa ma albarrad,hu yilhammal natiijat khataayah. 
Wa Allah hajja le Muusa wa gaal :
Hajji le Bani Israaʼiil wa guul leehum : Ana bas Allah Ilaahku.
Ma tisawwu amal hana naas balad Masir al‑bakaan al‑intu sakantu foogah.Wa ma tisawwu amal hana naas balad Kanʼaan al‑bakaan al‑niwaddiiku leyah.Al‑naas dool,ma titaabuʼu gawaaniinhum.
Wa intu tabbugu gawaaniini wa ahfado churuuti wa taabuʼuuhum.Wa ana bas Allah Ilaahku.
Wa ahfado churuuti wa gawaaniini.Wa l‑naadum al‑yitabbighum yahya be sababhum.Wa ana bas Allah.
 Ma waajib ayyi naadum minku yigarrib le waahide min ahalah le yargud maʼaaha.Wa ana bas Allah.
 Ma targud maʼa ammak wa tiʼayyib abuuk.Wa di ammak,ma waajib targud maʼaaha.
 Ma targud maʼa marit abuuk wa tiʼayyib abuuk zaatah.
 Ma targud maʼa akhtak kan bitt ammak walla bitt abuuk kula.Wa kan rabbooha fi l‑beet walla barra minnah kula,ma waajib targud maʼaaha.
 Ma targud maʼa bitt waladak wa la maʼa bitt bittak achaan da yiʼayyibak inta zaatak.
 Ma targud maʼa bitt marit abuuk hi rabiibat abuuk.Hi akhtak ma targud maʼaaha.
 Ma targud maʼa akhut abuuk.Hi immitak,akhut abuuk.
 Ma targud maʼa akhut ammak.Hi khaaltak,akhut ammak.
 Ma targud maʼa marit immak wa tiʼayyibah.Hi immitak.
 Ma targud maʼa marit waladak.Hi marit waladak,ma waajib targud maʼaaha.
 Ma targud maʼa marit akhuuk wa tiʼayyibah hu zaatah.
 Ma targud maʼa l‑amm wa bittaha.Wa ma taakhud bitt waladha wa la bitt bittaha wa tiʼayyib jidditha.Achaan humman gariibiin wa da fiʼil cheen.
 Ma taakhud akhut martak wa la tisawwiiha darritha wa la targud maʼaaha wakit martak hayye.
 Ma tigarrib le mara indaha heed.Ma targud maʼaaha,hi ma taahire.
 Ma targud maʼa marit akhuuk wa tinnajjas maʼaaha.
 Ma tanti waahid min iyaalak le yigaddumuuh fi l‑naar le sanam Muulak wa be misil da,ma tihtarim usum Allah Ilaahak.Wa ana bas Allah.
 Ma targud maʼa raajil misil targud maʼa mara.Da fiʼil muharram.
 Ma targud maʼa ayyi bahiime wa tinajjis nafsak maʼaaha.Wa l‑mara kula ma waajib tigarrib le haywaan wa targud maʼaayah.Wa da cheyy makruuh marra waahid.
 Ma tinajjusu nufuusku be ayyi waahid min al‑afʼaal dool achaan be l‑afʼaal dool annajjaso al‑umam al‑ana natrudhum giddaamku.
Al‑balad annajjasat wa ana aakhabtaha be khataaha wa hi taradat sukkaanha.
 Wa kan leeku intu,ahfado churuuti wa gawaaniini wa ma tisawwu waahid min kulla l‑muharramaat dool,wa la l‑muwaatin al‑min Bani Israaʼiil wa la l‑ajnabi al‑saakin maʼaaku.
Wa kulla l‑muharramaat dool al‑naas al‑sakano al‑balad gabulku sawwoohum wa l‑balad annajjasat beehum.
Wa be da,intu ma tinajjusu al‑balad achaan hi ma tatrudku misil hi taradat al‑umam al‑gabulku.
Wa ayyi waahid al‑yisawwi waahide min al‑muharramaat dool,waajib yafsuluuh min chaʼabah.
 Wa khalaas,ahfado wasiiyaati achaan ma titabbugu al‑aadaat al‑muharramiin al‑tabbagoohum al‑naas al‑gabulku wa ma tinnajjaso beehum.Ana bas Allah Ilaahku. 
Wa Allah hajja le Muusa wa gaal :
Hajji le kulla mujtamaʼ Bani Israaʼiil wa guul leehum : Abgo khaassiin achaan ana Allah Ilaahku khudduus.
 Wa ayyi waahid minku khalli yihtarim ammah wa abuuh wa ahfado yoomi hana l‑sabt.Wa ana bas Allah Ilaahku.
 Ma tiwajjuhu ale l‑ilaahaat wa tasnaʼo leeku asnaam hana hadiid.Wa ana bas Allah Ilaahku.
 Wa kan tigaddumu le Allah dahiiyat salaama,waajib tigaddumuuha be tariiga al‑hu yarda beeha.
Al‑dahiiye di taakuluuha fi l‑yoom al‑gaddamtuuha foogah aw ambaakir.Wa l‑yifaddil minha lahaddi l‑yoom al‑taalit,yiharruguuh fi l‑naar.
Wa kan yaakuluuh fi l‑yoom al‑taalit da,yabga misil fatiis wa Allah ma yakhbalah.
Wa l‑yaakulah yilhammal natiijat khataayah achaan hu ma ahtaram al‑mukhassas le Allah.Wa l‑naadum da,waajib yafsuluuh min chaʼabah.
 Wa wakit tagtaʼo ziraaʼitku fi kulla arduku,faddulu chiyya min taraf ziraaʼitku ma tagtaʼooh wa l‑kichcheeb kula ma tilaggutuuh.
Wa fi jineenaatku hana l‑inab,ma waajib tagtaʼo al‑faddal min al‑inab fi l‑anaagiid wa la tikachchubu al‑daffag fi l‑ard.Dool waajib tikhalluuhum le l‑miskiin wa l‑ajnabi.Wa ana bas Allah Ilaahku.
 Ma tasurgu.Wa ma takdubu le akhuuku wa la tukhuchchuuh.
Wa ma tahalfu be usmi be kidib achaan be l‑haliife di,intu ma tihtarumu usmi ana Ilaahku.Wa ana bas Allah.
 Ma tazulmu jiiraanku wa la tasurgu.Wa ma takurbu ujrat al‑khaddaam lahaddi ambaakir.
Ma tiʼayyuru al‑tarchaan wa ma tukhuttu cheyy giddaam al‑amyaan le yitartiʼah.Wa be da,tiwassufu khoofku minni ana Ilaahku.Wa ana bas Allah.
 Wa fi l‑chariiʼa,ma timayyulu wa la tansuru al‑gaadir wa la l‑daʼiif wa laakin ahkumu ambeen akhwaanku be l‑adil.
Ma tangulu al‑kalaam ambeenaat chaʼabku.Be kidib,ma tathamo jiiraanku be jariime al‑tidaffig dammah.Wa ana bas Allah.
 Ma takraho akhwaanku min daakhal guluubku wa laakin luumu rufgaanku achaan ma tichaaruku maʼaahum fi zunuubhum.
Ma tichiilu taar wa ma takurbu fi guluubku le iyaal chaʼabku.Hibb akhuuk misil tihibb nafsak !Wa ana bas Allah.
 Ahfado gawaaniini.Ma tilimmu bahaayim itneen al‑nafarhum chig chig le tiwalluduuhum.Wa ma tazraʼo fi zereʼ waahid nabaataat itneen al‑nafarhum chig chig.Wa ma talbaso khalag masnuuʼ min nooʼ tineen chig chig.
 Wa kan raajil ragad maʼa mara wa l‑mara di khaadim wa makhtuuba le naadum aakhar wa laakin ma fadooha wa la atagooha,fi l‑bakaan da yikaffi al‑khasaara.Wa laakin ma yaktuluuhum achaan al‑khaadim di ma atagooha.
Wa l‑raajil al‑sawwa al‑cheyy da yijiib le Allah fi madkhal kheemat al‑ijtimaaʼ kabich dahiiye le kaffaarat al‑khata.
Wa be l‑kabich da,raajil al‑diin yisawwi leyah kaffaara wa yigaddim dahiiye le kaffaarat al‑khata le Allah fi chaan al‑zanib al‑hu sawwaah.Wa khalaas yalga al‑khufraan.
 Wa wakit tadkhulu fi l‑balad wa timaggunu ayyi chadara al‑talda iyaal,ajʼalo iyaalha muharramiin leeku le muddit talaata sana,ma taakuluuhum.
Wa fi l‑sana al‑raabʼe,kulla iyaal al‑chadara di tikhassusuuhum le Allah fi iid al‑chukur.
Wa fi l‑sana al‑khaamse,taakulu iyaal al‑chadar.Wa be da,intaajku yiziid leeku.Wa ana bas Allah Ilaahku.
 Ma taakulu ayyi cheyy maʼa l‑damm.Wa ma tichawwufu wa la tihajju be ilim al‑kheeb.
Ma tagtaʼo chaʼarku mudawwar wa ma tagtaʼo chawaarib duguunku.
Ma tijarruhu jisimku be sabab naadum maat wa tisawwu rasim al‑ma yingachcha fi jisimku.Wa ana bas Allah.
 Ma tiwadduru charaf banaatku be l‑charmata wa da achaan al‑balad ma tichcharmat wa tinmali be l‑fasaala.
Ahfado yoomi hana l‑sabt wa ahtarumu beeti al‑mukhaddas.Wa ana bas Allah.
 Ma tiwajjuhu ale l‑naas al‑yikallumu maʼa l‑maytiin wa la l‑jannaaniyiin,ma tifattuchuuhum wa tinnajjaso beehum.Wa ana bas Allah Ilaahku.
 Gumm le siyaad al‑suuf al‑abyad wa ahtarim al‑chiyyaab.Wa be da,tiwassif khoofak minni ana Ilaahak.Wa ana bas Allah.
 Wa kan naadum ajnabi ja sakan maʼaaku fi baladku,ma tazulmuuh.
Wa alʼaamalo maʼa l‑ajnabi al‑saakin maʼaaku misil maʼa l‑muwaatin min Bani Israaʼiil wa hibbuuh misil tihibbu nufuusku achaan intu kula bigiitu ajaanib fi balad Masir.Wa ana bas Allah Ilaahku.
 Ma timayyulu fi l‑chariiʼa wa ma tukhuchchu fi l‑magaas wa la l‑wazin wa la l‑mikyaal.
Khuttu miizaan aadil wa wazin aadil wa kooro aadil wa liitir aadil.Wa ana bas Allah Ilaahku al‑maragtuku min balad Masir.
 Wa ahfado kulla churuuti wa kulla gawaaniini wa tabbuguuhum.Wa ana bas Allah. 
Wa Allah hajja le Muusa wa gaal :
Guul le Bani Israaʼiil : Ayyi waahid min Bani Israaʼiil aw al‑ajnabi al‑saakin fi Israaʼiil kan yigaddim waahid min iyaalah le sanam Muulak,waajib yumuut.Wa chaʼab al‑balad yarjumuuh.
Wa ana Allah niwajjih ale l‑naadum da wa nafsulah min chaʼabah achaan hu gaddam waahid min iyaalah le Muulak wa be da,najjas beeti al‑mukhaddas wa ma ahtaram usmi al‑mukhaddas.
Wa kan chaʼab al‑balad saddo uyuunhum wakit al‑raajil da gaddam waahid min iyaalah le Muulak wa ma katalooh,
khalaas ana bas niwajjih ale l‑naadum da wa nugumm diddah hu wa ahalah wa nafsulhum min usut chaʼabhum,hu wa kulla l‑naas al‑taabʼiin leyah wa yichcharmato maʼa Muulak.
 Wa kan naadum yiwajjih ale l‑naas al‑yikallumu maʼa l‑maytiin wa l‑jannaaniyiin le yichcharmat maʼaahum,al‑naadum da ana nugumm diddah wa nafsulah min chaʼabah.
Khassusu nufuusku wa tabgo khaassiin achaan ana Allah Ilaahku.
 Wa ahfado gawaaniini wa tabbuguuhum achaan ana Allah bas nikhassisku.
Wa l‑yalʼan abuuh aw ammah yilʼaakhab be l‑moot.Hu laʼan abuuh wa ammah,hu masʼuul min mootah.
 Wa kan raajil zana marit akhuuh aw marit naadum aakhar,al‑raajil wa l‑mara al‑sawwo al‑zina dool waajib yumuutu.
 Wa kan raajil yargud maʼa marit abuuh wa yiʼayyib abuuh,al‑raajil da wa l‑mara waajib yumuutu.Wa humman masʼuuliin min moothum.
 Wa kan naadum yargud maʼa marit wileedah,humman al‑itneen waajib yumuutu achaan sawwo cheyy makruuh marra waahid.Wa humman masʼuuliin min moothum.
 Wa kan raajil yargud maʼa raajil misil yargud maʼa mara,humman al‑itneen sawwo muharram wa waajib yumuutu.Wa humman masʼuuliin min moothum.
 Wa kan raajil akhad al‑bitt wa ammaha,da fiʼil cheen.Wa waajib al‑bitt wa ammaha wa l‑raajil,yiharruguuhum be naar achaan al‑fiʼil al‑cheen da ma yukuun fi usutku.
 Wa kan naadum yargud maʼa bahiime,waajib yumuut wa l‑bahiime kula waajib yaktuluuha.
Wa kan mara garrabat le haywaan le targud maʼaayah,waajib taktulu al‑mara wa l‑haywaan.Humman al‑itneen yumuutu wa humman masʼuuliin min moothum.
 Wa kan raajil yaakhud akhtah bitt ammah aw bitt abuuh wa kan yargud maʼaaha wa hi targud maʼaayah,da eeb.Wa waajib yafsuluuhum min chaʼabhum giddaam kulla l‑chaʼab.Wa be sabab hu ragad maʼa akhtah,yilhammal natiijat khataayah.
 Wa kan naadum yargud maʼa mara indaha heed wa yichiif al‑bakaan al‑yamrug minnah al‑damm al‑hi kula kachafatah,khalaas humman al‑itneen waajib yafsuluuhum min chaʼabhum.
 Ma targud maʼa akhut ammak wa la akhut abuuk achaan be da inta ragadt maʼa gariibtak.Wa l‑yisawwu misil da yilhammalo natiijat khataahum.
 Wa kan naadum yargud maʼa immitah,hu yiʼayyib immah.Wa humman al‑itneen yilhammalo natiijat zanibhum wa yumuutu bala iyaal.
 Wa kan naadum akhad marit akhuuh,da najaasa wa hu yiʼayyib akhuuh.Wa humman ma yalgo iyaal.
 Wa ahfado kulla churuuti wa kulla gawaaniini wa tabbuguuhum wa be da,al‑balad al‑niwaddiiku leeha wa nisakkinku foogha ma tatrudku.
Ma titaabuʼu aadaat al‑umam al‑natrudhum giddaamku achaan humman sawwo kulla l‑aʼmaal dool wa ana abeethum.
 Wa ana gult leeku :‹ Intu bas tawrusu arduhumwa ana nantiiha leeku misil warasa.Wa di l‑balad al‑malaanebe l‑laban wa l‑asal. › Wa ana Allah Ilaahku al‑azaltuku min kulla l‑chuʼuub.
Wa farrugu ambeen al‑bahaayim al‑taahiriin wa l‑nijsiin wa been al‑tuyuur al‑nijsiin wa l‑taahiriin achaan ma tinajjusu nufuusku be l‑haywaanaat wa l‑tuyuur wa kulla l‑zawaahif hana l‑ard al‑ana khatteethum taraf wa gult leeku humman dool nijsiin.
 Abgo khaassiin leyi achaan ana Allah khudduus.Wa ana azaltuku min al‑chuʼuub achaan tabgo hineeyi.
Wa kan raajil aw mara yikallim maʼa l‑maytiin aw yihajji maʼa l‑jinn,waajib yumuut.Al‑naas yarjumuuh wa hu masʼuul min mootah. 
Wa Allah gaal le Muusa :Hajji le rujaal al‑diin min zurriiyit Haaruun wa guul leehum kadar ma waajib le raajil diin yinnajjas be sabab janaaza hana waahid min chaʼabah,
illa kan al‑mayyit da min ahalah al‑gariib leyah misil ammah walla abuuh walla wileedah walla bittah walla akhuuh.
Wa akhtah al‑lissaaʼha bineeye udriiye al‑ma akhadat raajil wa gaaʼide maʼaayah,di kula hu yagdar yinnajjas be sababha.
Wa raajil al‑diin hu kabiir fi chaʼabah,ma waajib yinnajjas lahaddi yabga ma mukhassas battaan.
Wa ma waajib le rujaal al‑diin yagtaʼo chaʼarhum mudawwar wa la yagtaʼo chawaarib duguunhum wa la yijarruhu jisimhum be sabab al‑hizin.
Wa waajib yabgo mukhassasiin le Allah Ilaahhum wa yihtarumu usmah.Achaan humman bas al‑gaaʼidiin yigaddumu al‑dahiiye al‑muharraga le Allah Ilaahhum misil akil.Wa humman yabgo khaassiin.
Wa ma yaakhudu mara charmuuta aw aaybe aw mutallaga achaan raajil al‑diin hu khaass le Ilaahah.
Wa intu waajib tihtarumu raajil al‑diin achaan hu bas al‑gaaʼid yigaddim hadaaya hana khubza misil akil le Ilaahku.Wa hu khaass leeku achaan ana Allah al‑Khudduus bas nikhassisku.
Wa kan bitt raajil diin tiwaddir charafha be sabab al‑zina,hi tiwaddir charaf abuuha kula wa waajib yiharruguuha be naar.
Wa kan le raajil al‑diin al‑kabiir min akhwaanah al‑sabbo fi raasah dihin al‑masahaan wa darrajooh wa labbasooh khulgaan khaassiin,khalli ma yakchif raasah wa ma yicharrit khulgaanah
wa ma yigarrib le ayyi janaaza hatta kan hint abuuh walla ammah le yinnajjas.
Wa ma yamrug min al‑beet al‑mukhaddas wa ma yisawwi gillit al‑ihtiraam fi l‑beet al‑mukhaddas hana Ilaahah.Achaan hu mukhassas be dihin al‑masahaan.Ana bas Allah.
Wa waajib yaakhud bitt udriiye.
Wa ma yaakhud mara armala wa la mara mutallaga wa la mara charmuuta.Laakin yaakhud bineeye udriiye min chaʼabah.
Wa be misil da,yijiib zurriiye mukhassasa fi lubb chaʼabah.Achaan ana Allah bas nikhassisah.
Wa Allah hajja le Muusa wa gaal :
Guul le Haaruun kadar min zurriiye le zurriiye kan fi naadum min zurriiytah mukhalgan,ma yagdar yigarrib wa yigaddim khubza le Ilaahah.
Wa ma waajib le ayyi raajil diin mukhalgan yigarrib le yisawwi al‑khidme kan hu amyaan aw aʼraj aw munkharah ooja aw adaanah magtuuʼa
aw rijlah aw iidah maksuura
aw musardab aw rigeeyig aw indah bayaadaay fi eenah aw jarab aw guub aw khasi.
Wa ayyi raajil diin al‑min zurriiyit Haaruun mukhalgan ma waajib yagdar yigarrib wa yigaddim dahiiye muharraga le Allah achaan hu mukhalgan.Wa be da,hu ma yagdar yigarrib wa yigaddim khubza le Ilaahah.
Hu yagdar yaakul min al‑akil al‑gaddamooh hadiiye le Ilaahah wa min al‑achya al‑mukhaddasiin marra waahid wa l‑achya al‑mukhaddasiin.
Wa laakin waajib ma yigarrib le l‑sitaar wa la le l‑madbah achaan hu mukhalgan.Wa ma yisawwi gillit ihtiraam fi beeti al‑mukhaddas wa kulla cheyy al‑fi lubbah.Achaan ana Allah bas khaddastuhum.
Wa Muusa hajja be kulla l‑kalaam da le Haaruun wa awlaadah wa le kulla Bani Israaʼiil.
Wa Allah hajja le Muusa wa gaal :
Hajji le Haaruun wa awlaadah mata yamnaʼo nufuushum min al‑achya al‑mukhaddasiin al‑yikhassusuuhum leyi Bani Israaʼiil achaan yihtarumu usmi al‑mukhaddas.Wa ana bas Allah.
Wa guul leehum : Min zurriiye le zurriiye kan ayyi raajil nijis min kulla zurriiyit rujaal al‑diin limis al‑achya al‑mukhaddasiin al‑khassasoohum Bani Israaʼiil le Allah,al‑naadum da waajib yafsuluuh wa ma yaji giddaami.Wa ana bas Allah.
 Wa ayyi raajil min zurriiyit Haaruun kan indah marad al‑jisim aw bajal,ma yaakul min al‑achya al‑mukhaddasiin lahaddi yittahhar.Wa kan limis naadum al‑bigi nijis be sabab limis jiife aw yamrug minnah mani
aw limis ayyi haywaan zaahif al‑yinajjis aw naadum al‑yinajjis aw ayyi najaasa,
khalaas al‑limishum yabga nijis lahaddi l‑achiiye wa hu ma yaakul min al‑achya al‑mukhaddasiin wa laakin yikhassil jismah be almi.
Wa baʼad waguuʼ al‑harraay hu yabga taahir wa baʼad da,hu yaakul min al‑achya al‑mukhaddasiin achaan da akil hana kulla rujaal al‑diin.
Wa hu ma yaakul rimme wa la jiife wa la yinnajjas beehum.Wa ana bas Allah.
 Wa be da,yahfado wasiiyaati wa ma yisawwu zanib hana gillit ihtiraam al‑yijiib leehum al‑moot.Wa ana Allah bas nikhassishum.
 Wa ayyi raajil ma min gabiilat Laawi,ma waajib yaakul cheyy mukhaddas.Wa l‑deef wa l‑khaddaam hana raajil al‑diin kula,ma waajib yaakulu min ayyi cheyy al‑mukhaddas.
Wa laakin al‑abid al‑charaah raajil al‑diin be gursah yagdar yaakul wa l‑wildooh fi beetah kula.Humman yagdaro yaakulu min aklah.
Wa bitt raajil al‑diin al‑mutazawwije maʼa raajil ma min gabiilat Laawi ma tagdar taakul min al‑hadaaya al‑mukhaddasiin.
Wa laakin kan bitt raajil al‑diin armala aw mutallaga wa kan ma indaha iyaal wa gabbalat beet abuuha misil awwal hi sabiiye,hi tagdar taakul min akil abuuha.Wa ayyi raajil ma min gabiilat Laawi ma yaakulah.
Wa kan naadum akal min al‑cheyy al‑mukhaddas gabul ma yaʼarfah,hu yanti tamanah le raajil al‑diin wa yiziid foogah khumsah.
 Wa rujaal al‑diin yihtarumu al‑achya al‑mukhaddasiin hana Bani Israaʼiil al‑yarfaʼoohum le Allah.
Wa laakin kan akalo al‑achya al‑mukhaddasiin dool,yilhammalo masʼuuliiyit khataahum achaan ana Allah bas nikhassishum. 
Wa Allah hajja le Muusa wa gaal :
Hajji le Haaruun wa awlaadah wa le kulla Bani Israaʼiil wa guul leehum : Akuun naadum min Bani Israaʼiil aw min al‑ajaanib al‑gaaʼidiin fi balad Israaʼiil yigaddim dahiiye muharraga le Allah misil le l‑nazir aw le kulla hadaaya al‑yigaddimhum be niiytah.
Wa kan yidoor Allah yarda beeha,waajib yichiil waahid dakar al‑ma indah ayyi eeb min lubb al‑bagar aw al‑khanam aw al‑inze.
Ma tigaddumu ayyi bahiime mukhalgana achaan Allah ma yarda beeha.
 Wa kan naadum yigaddim dahiiyat salaama le Allah le yihaggig nazrah aw le kulla l‑hadaaya al‑yigaddimhum be niiytah,khalli yichiil min bagarah aw khanamah bahiime al‑ma indaha ayyi eeb wa ma mukhalgana le Allah yarda beeha.
Wa ma tigaddumu bahiime amyaane wa la maksuura wa la maʼduura wa la indaha tawaaliil wa la jarab wa la guub.Al‑bahiime al‑misil di,ma tigaddumuuha fi l‑madbah dahiiye muharraga le Allah.
Wa tagdaro tigaddumu toor aw kharuuf aw tees maʼduur al‑rijlah tawiile aw gisayre dahiiye be niiytak.Wa laakin kan tigaddumuuh le l‑nazir,Allah ma yarda beyah.
Wa ma tigaddumu dahiiye le Allah bahiime al‑galagaatha mukarchamiin aw mukassariin aw mamruugiin aw magtuuʼiin.Wa cheyy misil da,ma tisawwuuh fi baladku.
Wa ma takhbalo al‑bahaayim al‑misil dool min al‑ajnabi le tigaddumuuhum misil akil le Ilaahku achaan al‑bahaayim dool yukuunu khasiyiin aw mukhalganiin.Wa be da,Allah ma yarda beehum. 
Wa battaan Allah hajja le Muusa wa gaal :
Wa baʼad al‑waaluuda,al‑ijil aw al‑hamal aw al‑sakhal yagood tihit ammah sabʼa yoom.Wa min al‑yoom al‑taamin wa giddaam,hu yabga makhbuul le l‑dahiiye al‑muharraga le Allah.
Wa laakin ma tadbaho fi nafs al‑yoom al‑bagara aw al‑khanamaay aw al‑anzaay wa taabaʼha.
Wa kan tadbaho dahiiyat chukur le Allah,adbahooha be tariiga al‑yarda beeha.
Wa taakuluuha fi nafs al‑yoom,ma tikhallu minha cheyy le ambaakir.Wa ana bas Allah.
Ahfado wasiiyaati wa tabbuguuhum.Wa ana bas Allah.
Wa ahtarumu usmi al‑mukhaddas wa aʼarfu ana khudduus fi usut Bani Israaʼiil.Wa ana Allah bas nikhassisku.
Wa ana bas al‑maragtuku min balad Masir le nabga Ilaahku.Wa ana bas Allah.
Wa Allah hajja le Muusa wa gaal :
Hajji le Bani Israaʼiil wa guul leehum : Al‑aʼyaad hineeyi ana Allah,humman al‑aʼyaad al‑tilimmu fooghum fi malammaat khaassiin.Wa dool al‑malammaat al‑muhaddadiin le l‑ibaada.
 Fi sitte yoom sawwu khidmitku wa l‑yoom al‑saabiʼ,da al‑sabt wa hu yoom hana jumma wa limmu foogah malamma khaassa wa ma tisawwu ayyi khidme.Wa l‑sabt da,hu yoom le Allah fi ayyi bakaan al‑taskunu foogah.
 Wa daahu ayyaam aʼyaadi ana Allah wa l‑malammaat al‑khaassiin al‑tilimmu fooghum fi wakit muhaddad.
 Wa fi yoom 14 hana l‑chahar al‑awwal fi l‑makhrib,yukuun iid al‑Fisha le Allah.
Wa fi yoom 15 hana nafs al‑chahar,yukuun iid al‑Khubza bala Tawwaara le Allah.Wa fi muddit sabʼa yoom,taakulu khubza bala tawwaara.
Wa fi l‑yoom al‑awwal,tilimmu malamma khaassa wa ma tisawwu ayyi khidme gaasiye.
Wa fi ayyi yoom min al‑ayyaam al‑sabʼa tigaddumu dahiiye muharraga le Allah.Wa fi l‑yoom al‑saabiʼ,tilimmu malamma khaassa wa ma tisawwu ayyi khidme gaasiye. 
Wa Allah hajja le Muusa wa gaal :
Hajji le Bani Israaʼiil wa guul leehum : Wakit tadkhulu fi l‑balad al‑nantiiha leeku wa tagtaʼo khallitha,jiibu le raajil al‑diin ganaadiil hana awwal gatiʼku.
Wa raajil al‑diin yarfaʼ al‑ganaadiil giddaam Allah achaan hu yarda beeku.Wa hu yigaddimhum fi l‑yoom al‑baʼad yoom al‑sabt.
Wa fi nafs al‑yoom al‑tarfaʼo foogah al‑ganaadiil giddaam Allah,gaddumu kharuuf wald sana al‑ma indah ayyi eeb dahiiye muharraga le Allah.
Wa gaddumu maʼaayah hadiiye koorteen hana dagiig mukhalbat be dihin wa di hadiiye muharraga al‑riihitha Allah yarda beeha.Wa gaddumu maʼaayah liitir hana khamar hadiiyat charaab.
Wa ma taakulu khubza wa la ganaadiil fariiki wa la gameh jadiid gabul al‑yoom al‑muhaddad al‑tigaddumu foogah al‑hadaaya le Ilaahku.Wa da yabga leeku chart daayim min zurriiye le zurriiye fi ayyi bakaan al‑taskunu foogah.
 Wa ahsubu sabʼa usbuuʼ min baʼad yoom al‑sabt wa da min yoom jibtu al‑ganaadiil hana l‑hadiiye al‑marfuuʼa wa tammumu al‑sabʼa asaabiiʼ.
Wa lahaddi l‑yoom al‑baʼad al‑sabt al‑saabiʼ,ahsubu 50 yoom.Wa fi l‑yoom da,gaddumu le Allah hadiiye hana dagiig min awwal gatiʼku.
Wa min ayyi bakaan al‑taskunu foogah,jiibu hadiiye marfuuʼa hana itneen khubza,ayyi waahide yisawwuuha be koorteen hana dagiig be tawwaara.Wa di tukuun awwal khubza le Allah.
Wa ziyaada fi l‑khubza di,gaddumu dahiiye muharraga le Allah sabʼa kharuuf awlaad sana al‑ma induhum ayyi eeb wa toor waahid wa kubchaan itneen maʼa hadiiyat al‑dagiig wa hadiiyat al‑charaab wa di hadiiye muharraga al‑Allah yarda be riihitha.
Wa gaddumu tees dahiiye le kaffaarat al‑zanib wa itneen kharuuf awlaad sana le dahiiyat al‑salaama.
 Wa raajil al‑diin yarfaʼ al‑khurfaan al‑itneen maʼa l‑khubza hana awwal intaaj wa yigaddimhum hadiiye marfuuʼa le Allah.Wa humman dool yukuunu khaassiin le Allah wa yabgo hagg le raajil al‑diin.
Wa fi l‑yoom da bas,tilimmu malamma khaassa wa ma tisawwu ayyi khidme gaasiye.Wa da yabga chart daayim le zurriiyitku fi ayyi bakaan al‑taskunu foogah.
 Wa wakit tagtaʼo ziraaʼitku ma tagtaʼo al‑zereʼ lahaddi tarafah wa ma tilaggit al‑ganaadiil al‑yidaffugu wakt al‑gatiʼ khalliihum le l‑masaakiin wa l‑ajaanib.Wa ana bas Allah Ilaahku. 
Wa Allah hajja le Muusa wa gaal :
Hajji le Bani Israaʼiil wa guul leehum : Al‑yoom al‑awwal hana l‑chahar al‑saabiʼ da yukuun leeku yoom hana jumma wa da yoom al‑tilimmu leyi foogah malamma khaassa wa tadurbu burunji wa tizzakkarooni.
Wa ma tisawwu ayyi khidme gaasiye wa gaddumu le Allah dahiiye muharraga. 
Wa Allah hajja le Muusa wa gaal :
Wa l‑yoom al‑aachir hana l‑chahar al‑saabiʼ da yabga leeku yoom al‑Kaffaara wa malamma khaassa.Wa fi l‑yoom da,suumu wa gaddumu le Allah dahiiye muharraga.
Wa fi l‑yoom da,ma tisawwu ayyi khidme achaan da yoom al‑Kaffaara.Wa fi l‑yoom da,yisawwu leeku kaffaara giddaam Allah Ilaahku.
Wa ayyi naadum al‑ma yusuum fi l‑yoom da,waajib yafsuluuh min chaʼabah.
Wa ayyi naadum al‑yisawwi khidme fi l‑yoom da,ana nidammirah min chaʼabah.
Ma tisawwu ayyi khidme.Wa da yabga leeku chart daayim min zurriiye le zurriiye fi ayyi bakaan al‑taskunu foogah.
Wa da yukuun leeku yoom al‑sabt wa da yoom hana jumma al‑tusuumu foogah min yoom tisʼa fi l‑chahar be makhrib lahaddi ambaakir makhrib wa ayyudu al‑sabt min makhrib le makhrib.
Wa Allah hajja le Muusa wa gaal :
Hajji le Bani Israaʼiil wa guul leehum : Yoom 15 hana l‑chahar al‑saabiʼ,da yoom hana iid al‑Lagaadiib le Allah al‑yagood le muddit sabʼa yoom.
Wa fi l‑yoom al‑awwal,tilimmu malamma khaassa wa ma tisawwu ayyi khidme gaasiye.
Wa fi l‑ayyaam al‑sabʼa dool,kulli yoom tigaddumu dahiiye muharraga.Wa fi l‑yoom al‑taamin kamaan,tilimmu malamma khaassa wa tigaddumu le Allah dahaaya muharragiin.Wa fi kumaalit iidku,ma tisawwu ayyi khidme gaasiye.
 Wa dool al‑aʼyaad al‑waajib tiʼayyuduuhum le Allah wa l‑malammaat al‑khaassa al‑tilimmu fooghum le tigaddumu dahiiye muharraga wa hadiiye muharraga wa hadiiye hana dagiig wa dahaaya aakhariin wa hadiiyat charaab hasab al‑muwaafig le ayyi yoom.
Wa da ziyaada fi dahaaya al‑sabt hana Allah wa l‑hadaaya wa kulla l‑nazir wa kulla cheyy al‑tigaddumuuh be niiyitku wa tantuuh le Allah.
 Wa laakin fi yoom 15 hana l‑chahar al‑saabiʼ baʼad tagtaʼo khallit ziraaʼitku ayyudu le Allah le muddit sabʼa yoom.Wa l‑yoom al‑awwal yukuun yoom hana jumma kaamil wa l‑yoom al‑taamin kula yukuun yoom hana jumma kaamil.
Wa fi l‑yoom al‑awwal,chiilu iyaal al‑chadar al‑sameh wa furuuʼ al‑nakhal wa furuuʼ al‑chadar al‑akhdar wa gana al‑wudyaan wa afraho giddaam Allah Ilaahku le muddit sabʼa yoom.
Wa kulli sana,ayyudu al‑iid da le Allah le muddit sabʼa yoom.Wa da yabga leeku chart daayim min zurriiye le zurriiye wa ayyudu al‑iid da fi l‑chahar al‑saabiʼ.
Wa le muddit sabʼa yoom,askunu tihit al‑lagaadiib wa kulla muwaatiniin Bani Israaʼiil waajib yaskunu tihit al‑lagaadiib.
Wa achaan taʼarfu min zurriiye le zurriiye kadar ana sakkant Bani Israaʼiil tihit al‑lagaadiib wa da baʼad maragtuhum min balad Masir.Wa ana bas Allah Ilaahku. 
Wa khalaas be misil da bas,Muusa kallam le Bani Israaʼiil be aʼyaad Allah.
Wa Allah hajja le Muusa wa gaal :
Aamur Bani Israaʼiil yijiibu leek dihin hana zaytuun maʼsuur wa musaffa le l‑faanuus achaan deyyah yukuun muwalliʼ daayman.
Wa giddaam al‑sitaar al‑yidaarig al‑sanduug al‑foogah liihaan al‑muʼaahada fi kheemat al‑ijtimaaʼ,Haaruun yukhutt al‑faanuus giddaam Allah muwalliʼ daayman min makhrib lahaddi fajur.Wa da yabga chart daayim min zurriiye le zurriiye.
Wa hu yigabbid niiraan al‑faanuus hana l‑dahab al‑saafi achaan yukuun muwalliʼ daayman giddaam Allah.
Wa chiil dagiig wa sawwi beyah 12 khubza wa l‑dagiig hana ayyi khubza yukuun koorteen.
Wa khuttuhum roogeen fi l‑tarabeeza hana l‑dahab al‑saafi giddaam Allah wa ayyi roog indah 6 khubza.
Wa ayyi roog tukhutt foogah lubaan saafi wa tiharrigah fi badal al‑khubza misil zikra le Allah.Wa di hadiiye muharraga.
Wa fi kulli yoom sabt,yukhuttu al‑khubza di giddaam Allah.Wa Bani Israaʼiil yisawwuuh misil da daayman achaan hi muʼaahada daayme.
Wa l‑khubza di tabga hint Haaruun wa awlaadah wa yaakuluuha fi l‑bakaan al‑mukhaddas achaan al‑cheyy al‑mukhaddas marra waahid al‑chaalooh min al‑hadaaya al‑muharragiin giddaam Allah yukuun leehum humman.Wa da yukuun hagg daayim.
Yoom waahid,fiyah naadum ammah Israaʼiiliiye wa abuuh Masri ja fi usut Bani Israaʼiil wa fi ust al‑fariig gamma yidaawis maʼa naadum waahid Israaʼiili.
Wa l‑naadum al‑ammah Israaʼiiliiye da gamma hagar usum Allah wa laʼanah.Wa l‑naadum da waddooh le Muusa wa usum ammah Chaluumit bineeyit Dibri min gabiilat Daan.
Wa l‑naadum da sajanooh lahaddi Allah yuguul kalaam fi chaanah.
Wa Allah hajja le Muusa wa gaal :
Amrug al‑naadum al‑laʼanni min al‑fariig wa kulla l‑naas al‑simʼooh yukhuttu iideehum fi raasah wa kulla l‑mujtamaʼ yarjumuuh.
Wa hajji le Bani Israaʼiil wa guul leehum : Ayyi naadum al‑yalʼan Ilaahah yilhammal zanbah.
Wa l‑yahgir usum Allah,waajib yumuut.Kulla l‑mujtamaʼ yarjumuuh kan hu ajnabi aw muwaatin min Bani Israaʼiil kula achaan hu hagar usum Allah.
 Al‑naadum al‑yaktul naadum kan yabga yaatu kula,waajib yumuut.
Wa kan naadum katal bahiime,yikaffiiha be bahiime aakhara.
Wa kan naadum jarah naadum muwaatin,yisawwu foogah misil hu sawwaah.
Al‑kasir be l‑kasir wa l‑een be l‑een wa l‑sinn be l‑sinn wa yisawwu foogah misil hu sawwa fi l‑naadum al‑aakhar.
 Al‑naadum al‑katal bahiime yikaffiiha.Wa l‑katal naadum waajib yumuut.
Induku nafs al‑huguug le l‑ajnabi wa l‑muwaatin achaan ana bas Allah Ilaahku. 
Wa da bas kalaam Muusa le Bani Israaʼiil.Khalaas,humman marago al‑naadum al‑laʼan da min al‑fariig wa rajamooh.Wa Bani Israaʼiil sawwo kulla cheyy misil Allah amar beyah Muusa.
Wa Allah hajja le Muusa fi jabal Siinaaʼ wa gaal :
Hajji le Bani Israaʼiil wa guul leehum : Wakit tadkhulu fi l‑balad al‑nantiiha leeku,khallu al‑ard tinjamma wa da sabt le Allah.
Wa fi muddit sitte sana,teerubu ziraaʼitku wa akhdumu jineenaat inabku wa agtaʼo intaajku.
Wa laakin fi l‑sana al‑saabʼe,khallu al‑ard tinjamma wa di sana hint sabt le Allah.Wa fi l‑sana di,ma titeerubu ziraaʼitku wa ma takhdumu jineenaat inabku.
Wa ma tisawwu nafiir le tagtaʼo intaaj al‑bandar wa ma tilaggutu al‑inab hana l‑jineene al‑intu ma addaltuuha.Wa di tukuun sana hana sabt le l‑ard.
Wa be da kula fi sabt al‑ard di,talgo akil,inta wa abdak wa khaadmak wa l‑muʼajjar wa l‑deef wa kulla l‑gaaʼidiin maʼaak.
Wa kan le bahaaymak wa haywaanaat al‑kadaade hana baladak,humman yiʼiichu be kulla cheyy al‑tigawwimah al‑ard.
 Wa ahsubu 7 usbuuʼ fi l‑siniin wa da 7 siniin 7 marraat wa kulla ke yabga 49 sana.
Wa fi l‑yoom al‑aachir hana l‑chahar al‑saabiʼ,adurbu al‑buug le l‑munaada wa fi yoom al‑Kaffaara adurbu al‑buug fi kulla baladku.
Wa khassusu al‑sana al‑khamsiin wa aalano al‑hurriiye fi l‑balad le kulla sukkaanha.Wa di tabga leeku sanit al‑Hurriiye wa ayyi waahid minku yigabbil le ard warasatah wa ayyi waahid minku yigabbil le ahalah.
Wa l‑sana al‑khamsiin tabga leeku sanit al‑Hurriiye.Wa fi l‑sana di,ma tisawwu nafiir le titeerubu ziraaʼitku wa la tagtaʼo al‑yugumm bandar fi l‑ziraaʼa wa la tilaggutu al‑inab hana l‑jineene al‑intu ma addaltuuha.
Wa di tabga leeku sanit al‑Hurriiye wa l‑sana di mukhassasa.Wa taakulu al‑yugumm fi l‑ziraaʼa.
Wa fi sanit al‑Hurriiye,ayyi waahid minku yigabbil le ard warasatah.
 Wa kan tibiiʼ cheyy le akhuuk aw tachri minnah cheyy,khalli ayyi waahid minku ma yazlum akhuuh.
Achri min akhuuk hasab adad al‑siniin baʼad sanit al‑Hurriiye wa hu yibiiʼ leek hasab adad al‑siniin al‑yilimmu fooghum al‑intaaj.
Wa kan al‑siniin zaado,al‑taman yiziid wa kan al‑siniin nagaso,al‑taman yangus achaan hu gaaʼid yibiiʼ leek hasab adad al‑intaaj.
Wa khalli ayyi waahid minku ma yazlum akhuuh.Wa be da,tiwassif khoofak minni ana Ilaahak.Achaan ana bas Allah Ilaahku.
 Tabbugu churuuti wa ahfado gawaaniini wa tabbuguuhum le taskunu fi l‑balad be amaan.
Wa l‑balad tanti intaajha wa intu taakulu wa tachbaʼo wa taskunu be amaan,
Wa kan gultu :‹ Naakulu chunu fi l‑sana al‑saabʼe achaan aniina ma gaaʼidiin nazraʼo wa la gaaʼidiin nilimmu intaajna ? ›
Khalaas ana ninazzil rahmati foogku fi l‑sana al‑saadse wa hi tantiiku intaaj al‑waajib leeku le talaata sana.
Wa fi l‑sana al‑taamne,intu tazraʼo wa laakin taakulu min intaaj al‑sana al‑faatat lahaddi l‑sana al‑taasʼe intaajha yitimm wa intu taakulu intaaj hana l‑sana al‑faatat.
 Wa ard al‑balad di ma tinbaaʼ marra waahid achaan al‑balad hinti ana wa intu gaaʼidiin fi bakaani misil ajaanib wa diifaan.
Wa fi kulla l‑balad al‑tabga ard warasatku,sawwu gawaaniin al‑yakhbalo gabbiliin al‑ard.
Wa kan akhuuk indah deen wa baaʼ ard warasatah,khalli al‑gariib al‑indah foogah hagg yigabbil al‑ard le akhuuh al‑baaʼha.
Wa kan naadum ma indah gariib al‑indah foogah hagg al‑yigabbil al‑ard di,mumkin hu zaatah yifattich tariiga le yigabbil ardah.
Hu yahsib al‑siniin al‑faato min sanit al‑beeʼ wa yigabbil al‑faraga le l‑muchtari.Wa baʼad da,yigabbil fi ard warasatah.
Wa laakin kan hu ma ligi tariiga yigabbil al‑maal le l‑muchtari,al‑ard al‑baaʼooha di tagood fi iid al‑muchtari lahaddi sanit al‑Hurriiye.Wa fi sanit al‑Hurriiye,siid al‑ard yigabbil fi ard warasatah.
 Wa kan naadum baaʼ beet al‑gaaʼid fi madiina gawiiye,hagg al‑gabbiliin da yagood lahaddi kumaalit sanit al‑beeʼ.Wa hagg al‑gabbiliin da ma yagood ziyaada min sana.
Wa laakin kan al‑beet da ma gabbalooh lahaddi mudda hana sana kaamile,al‑beet al‑gaaʼid fi l‑madiina al‑gawiiye da yagood le l‑muchtari wa le zurriiytah.Wa fi sanit al‑Hurriiye kula,ma yamrug min iideenah.
Wa l‑buyuut al‑gaaʼidiin fi l‑mudun al‑ma gawiyiin,yajʼaloohum misil ziraaʼa hana l‑balad wa yagdaro yigabbuluuhum aw yamurgu minhum fi sanit al‑Hurriiye.
 Wa l‑Laawiyiin induhum daayman hagg al‑gabbiliin fi mudun al‑Laawiyiin wa fi buyuut hana mudun warasathum.
Wa kan waahid min al‑Laawiyiin baaʼ beetah,fi sanit al‑Hurriiye beetah yigabbil leyah achaan al‑buyuut dool warasathum fi mudun al‑Laawiyiin fi usut Bani Israaʼiil.
Wa kan le l‑ziraaʼa al‑fi hawaale mudunhum,ma mumkin tinbaaʼ achaan di ard warasathum al‑daayme leehum.
 Wa kan akhuuk fagri wa ma indah cheyy,saaʼidah achaan yagdar yiʼiich jambak hatta kan hu ajnabi aw deef kula.
Ma tichiil faayde wa la riba min akhuuk.Wa be da,tiwassif khoofak minni ana Ilaahak wa tikhalli akhuuk yiʼiich jambak.
Wa kan dayyant akhuuk gurus,ma tidayyinah be riba.Wa kan anteetah maʼaach,ma tichiilah minnah be faayde.
Wa ana Allah Ilaahku bas al‑maragtuku min balad Masir le nantuuku balad Kanʼaan achaan nabga Ilaahku.
 Wa kan akhuuk indah deen wa baaʼ nafsah leek,ma tikhaddimah misil abid.
Wa aamilah misil muʼajjar aw deef wa hu yabga leek khaddaam lahaddi sanit al‑Hurriiye.
Wa khalaas fi l‑sana di,hu yamrug minnak be iyaalah wa yamchi le gabiiltah fi ard warasa hana juduudah.
Achaan al‑naas al‑ana maragtuhum min balad Masir,humman abiidi.Ma waajib yibiiʼuuhum misil abiid.
Wa ma waajib tamluk foogah be unuf.Wa be da,tiwassif khoofak minni ana Ilaahak.
 Wa kan tidooru abiid wa khadiim al‑yakhdumu leeku,intu achruuhum min al‑umam al‑muhawwigiinku.
Wa battaan tagdaro tachru abiid min iyaal al‑diifaan al‑jo fi baladku aw min iyaal al‑ajaanib al‑wildoohum fi baladku.Humman dool yabgo abiidku halaalku.
Wa tikhalluuhum warasa le zurriiyitku min baʼadku achaan humman yabgo hagguhum halaalhum wa yiʼabbuduuhum ila l‑abad.Wa laakin kan le akhwaanku Bani Israaʼiil kamaan,ma fi ayyi waahid minhum yamluk fi l‑aakhar be l‑unuf.
 Akuun ajnabi aw deef gaaʼid maʼaak wa indah gurus.Wa kan waahid min akhwaanak dayyan minnah wa yidoor yibiiʼ nafsah leyah aw le waahid min zurriiyit al‑ajnabi da,
khalaas akhuuk da indah hagg le yafdooh hatta baʼad al‑beeʼ kula.Wa waahid min akhwaanah yagdar yafdaah.
Aw immah aw wileed immah aw waahid min gariibiinah min gabiiltah kula yagdar yafdaah.Aw hu zaatah yagdar yifattich tariiga al‑beeha yafda nafsah.
Wa fi l‑haala di,hu yistafig maʼa l‑naadum al‑charaah wa yahsib adad al‑siniin ambeen al‑sana al‑baaʼ foogah nafsah wa sanit al‑Hurriiye.Wa be da,taman al‑beeʼ yukuun hasab adad al‑siniin wa hasab taman al‑ujra al‑yoomiiye.
Wa kan al‑siniin al‑faddalo katiiriin,hu yikaffi al‑katiir min al‑taman al‑baaʼ beyah nafsah le yafdaaha wa yabga hurr.
Wa kan al‑siniin al‑faddalo chiyya le yalhago sanit al‑Hurriiye,hu yihaasibhum wa yigabbil al‑taman hana l‑fadayaanah hasab al‑siniin.
Wa min sana le sana hu yagood misil muʼajjar le siidah al‑charaah.Wa laakin al‑naadum al‑charaah da ma yistaʼmalah be unuf.
Wa kan fi kulla l‑haalaat dool ma fadooh,hu yagood lahaddi sanit al‑Hurriiye.Wa khalaas hu wa iyaalah yalgo al‑hurriiye.
 Achaan Bani Israaʼiil humman abiidi.Humman abiidi al‑ana maragtuhum min balad Masir.Wa ana bas Allah Ilaahku. 
 Ma tasnaʼo leeku ilaahaat wa la tukhuttu asnaam wa la tukhuzzu hujaar le l‑ibaada wa la tamaasiil hana hujaar.Ma tukhuttuhum fi baladku wa tasjudu giddaamhum.Achaan ana bas Allah Ilaahku.
Ahfado yoomi hana l‑sabt wa ahtarumu beeti al‑mukhaddas.Wa ana bas Allah.
 Wa kan taabaʼtu churuuti wa hafadtu wasiiyaati wa tabbagtuuhum,
ana ninazzil leeku al‑matar fi waktah wa l‑ard tanti intaajha wa chadar al‑kadaade kula yanti fawaakihha.
Wa fi bakaanku,wakt al‑daggiin yamchi lahaddi l‑gatiʼ wa l‑gatiʼ lahaddi l‑teeraab.Wa taakulu min maʼaachku lahaddi tachbaʼo wa taskunu fi baladku be amaan.
 Wa nijiib al‑salaam fi l‑balad wa tunuumu wa ma fi cheyy yibarjil noomku.Wa niwaddir min al‑balad al‑haywaanaat al‑fasliin wa l‑seef ma yuchugg baladku.
Wa intu titaarudu udwaanku wa humman yumuutu be l‑seef giddaamku.
Wa minku intu,5 yaturdu 100 naas wa 100 yaturdu 10 000 naas.Wa udwaanku yumuutu be l‑seef giddaamku.
 Wa ana niwajjih aleeku wa nisawwiiku taldo wa tiziidu wa nisabbit maʼaaku muʼaahadaati.
Wa taakulu min intaajku al‑gadiim wakit tawiil lahaddi tamurgu intaajku al‑gadiim le tudummu al‑jadiid.
Wa ana nukhutt maskani fi usutku wa ma nakrahku.
Wa nuruukh fi usutku wa nabga Ilaahku wa intu tabgo chaʼabi.
Wa ana Allah Ilaahku al‑maragtuku min balad al‑Masriyiin le ma tabgo abiidhum wa ana bas al‑kassart al‑daami al‑fi rigaabku wa khalleetku maachiin raasku marfuuʼ.
 Wa kan intu ma tasmaʼooni wa ma titabbugu wasiiyaati
wa kan taabo churuuti wa takraho gawaaniini wa ma tihtarumu wasiiyaati wa tagtaʼo muʼaahadati,
khalaas daahu al‑nisawwi leeku.Nigawwim didduku al‑sull wa l‑wirde le nikhawwifku.Wa humman dool yidaʼʼufu choofku wa yaakulu hayaatku.Wa kan harattu kula,udwaanku bas yaakulu intaajku.
Wa ana nugumm didduku wa udwaanku yinnasru foogku wa l‑yakrahooku yahkumu foogku wa tajru kan ma yitaaruduuku kula.
 Wa kan be da kula ma simiʼtuuni,ana niʼaakhibku sabʼa marraat be sabab zunuubku.
Wa ana nikassir istikbaar gudritku wa nisawwi samaaku gawi misil hadiid wa arduku misil nahaas.
Wa intu tiʼayyu nufuusku bala faayde.Al‑ard ma tigawwim cheyy wa chadar al‑balad kula ma yalda iyaal.
 Wa kan be da kula tugummu diddi wa ma tasmaʼooni,ana nadrubku sabʼa marraat ziyaada be sabab zunuubku.
Wa nigawwim didduku haywaanaat al‑kadaade al‑yaakulu iyaalku wa yikammulu bahaayimku wa yisawwuuku chiyya wa duruubku yabgo faadiyiin.
 Wa kan be da kula ma tardo be ikhaabi wa tugummu diddi,
ana kula nugumm didduku wa ana kula nadrubku sabʼa marraat be sabab zunuubku.
Wa ana nijiib leeku al‑harib be sabab intu nagadtu muʼaahadati wa intu tilimmu fi mudunku.Wa ana nirassil leeku waba wa nisallimku le udwaanku.
Wa ana niwaggif minku al‑maʼaach wa achara awiin yisawwan leeku akil fi furun waahid.Hinna yijiibannah leeku chiyya.Intu taakulu wa ma tachbaʼo.
 Wa kan be da kula ma simiʼtuuni wa gammeetu diddi,
ana kula nugumm didduku be khadab chadiid wa ana zaati niʼaakhibku sabʼa marraat be sabab zunuubku.
Wa taakulu laham awlaadku wa banaatku.
Wa ana nidammir bakaanaatku al‑aaliyiin wa nikassir makhaabirku hana l‑bakhuur.Wa nuruss janaazaatku maʼa janaazaat asnaamku wa nakrahku.
Wa nisawwi mudunku kharaab wa bakaanaat al‑mukhaddasiin faadiyiin wa ma nuchumm al‑riihe al‑tiharruguuha le ridaayi.
Wa ana zaati nijiib al‑hizin fi l‑balad wa udwaanku al‑yaskunuuha yinbahtu.
Wa kan leeku intu,nijiib leeku al‑harib wa nichattitku fi lubb al‑umam.Wa baladku tabga kharaab wa mudunku yilhaddamo.
 Wa kulla l‑wakit al‑intu gaaʼidiin foogah fi balad udwaanku,baladku al‑kharbaane tinjamma.Wa da yibaddil ayyaam al‑sabt al‑intu ma ahtaramtuuhum.
Wa fi muddit kulla ayyaam kharaabha,hi tinjamma wa tilkaffa ayyaam al‑sabt al‑hi ma anjammat fooghum wakit intu saakniin foogha.
 Wa kan le l‑yifaddulu minku fi balad udwaanku,ana nagtaʼ achamhum.Wa haraka hana warchaalaay al‑chaayleeha al‑riih kula tatrudhum wa humman yiʼarrudu misil al‑muʼarrid min al‑harib wa yagaʼo kan ma yitaaruduuhum kula.
Wa humman yittartaʼo al‑waahid fi l‑aakhar misil fi l‑harib,kan ma yitaaruduuhum kula.Wa intu ma tagdaro tigabbulu udwaanku
wa tumuutu fi lubb al‑umam wa balad udwaanku tazrutku.
Wa l‑yifaddulu minku yumuutu be sabab khataahum fi buldaan udwaanku.Wa battaan be sabab khata abbahaathum al‑zaad fi khataahum,humman yumuutu.
 Wa laakin yiʼtarufu be khataahum wa khata abbahaathum wa yuguulu humman sawwo khiyaana lahaddi gammo diddi.
Wa ana kula nugumm didduhum wa niwaddiihum fi balad udwaanhum.Wa be da,guluubhum al‑ma taahiriin yiʼayyubuuhum wa ikhaabhum yilhaggag.
Wa ana nisawwi hasab muʼaahadati maʼa Yaakhuub wa hasab muʼaahadati maʼa Ishaakh wa hasab muʼaahadati maʼa Ibraahiim wa nifakkir fi l‑balad.
Wa be da wakit al‑balad tabga kharbaane wa faadiye minhum,hi tinjamma misil fi yoom al‑sabt.Wa khalaas,yiʼtarufu be ikhaabhum achaan humman abo gawaaniini wa kirho churuuti.
 Wa fi chaan da wakit yukuunu fi balad udwaanhum,ana ma naabaahum wa la nakrahhum lahaddi nikammilhum wa nagtaʼ muʼaahadati maʼaahum achaan ana Allah Ilaahhum.
Wa fi chaanhum,ana nitimm al‑muʼaahada al‑awwal sawweetha maʼa juduudhum al‑maragtuhum min balad Masir giddaam kulla l‑umam achaan nabga Ilaahhum.Wa ana bas Allah. 
Wa dool al‑wasaaya wa l‑gawaaniin wa l‑churuut al‑khataahum Allah beenah hu wa been Bani Israaʼiil fi jabal Siinaaʼ be waasitat Muusa.
Wa Allah hajja le Muusa wa gaal :
Hajji le Bani Israaʼiil wa guul leehum : Kan naadum yisawwi nazir wa yuguul yikhassis insaan le Allah,waajib yigaddim le Allah al‑taman al‑haddadooh le l‑insaan da.
Wa daahu al‑taman. Le l‑raajil al‑umrah min 20 lahaddi 60 sana,al‑taman al‑haddadooh leyah hu 50 hajar fudda wa da hasab al‑wazin al‑rasmi hana l‑bakaan al‑mukhaddas.
 Wa le l‑mara kamaan tamanha 30 hajar fudda.
 Wa le l‑naadum al‑umrah min 5 lahaddi 20 sana,kan wileed tamanah 20 hajar fudda wa kan bineeye tamanha 10 hajar fudda.
 Wa le l‑naadum al‑umrah min chahar lahaddi 5 sana,kan wileed tamanah 5 hajar fudda wa kan bineeye tamanha 3 hajar fudda.
 Wa le l‑naadum al‑umrah min 60 sana wa foog,kan raajil tamanah 15 hajar fudda wa kan mara tamanha 10 hajar fudda.
 Wa kan al‑raajil al‑sawwa al‑nazir da fagri ma yagdar yikaffi al‑taman,yiwaddi al‑naadum al‑mukhassas bakaan raajil al‑diin.Wa raajil al‑diin yagtaʼ leyah al‑taman hasab gudurtah.
 Wa kan bahiime chaalooha min al‑bahaayim al‑yagdaro yigaddumuuhum le Allah,ajʼalo ayyi bahiime al‑yigaddumuuha le Allah mukhassasa.
Ma yikhayyuruuha wa la yibadduluuha wa la yichiilu al‑adiile fi badal al‑ma adiile wa la l‑ma adiile fi badal al‑adiile.Wa kan yibaddulu bahiime be bahiime aakhara,al‑bahaayim al‑itneen dool yabgo mukhassasiin.
 Wa kan al‑bahiime di nijse al‑ma yagdaro yigaddumuuha le Allah,waajib yijiibuuha le raajil al‑diin.
Wa raajil al‑diin yichiifha kan adiile wa la ma adiile wa humman yitabbugu hasab kalaam raajil al‑diin.
Wa kan yidooru yafdooha kamaan,yiziidu foogha khumusha.
 Wa kan naadum khassas beetah le Allah,raajil al‑diin yichiifah kan adiil wa la ma adiil.Wa siid al‑beet yarda be l‑taman al‑gataʼah leyah raajil al‑diin.
Wa kan al‑raajil al‑khassas beetah dawwar yafdaah hu yiziid foogah khumus tamanah wa khalaas yabga hanaayah.
 Wa kan naadum khassas bakaan le Allah min ard warasatah,tamanah yabga hasab al‑cheyy al‑titeerubuuh wa da 50 hajar fudda le chuwaaleen wa nuss hana gameh abyad.
Wa kan naadum yikhassis ardah min sanit al‑Hurriiye,hu yarda be l‑taman da.
Wa kan naadum yikhassis ardah baʼad sanit al‑Hurriiye,raajil al‑diin yahsib al‑taman hasab al‑siniin al‑faddalo le sanit al‑Hurriiye al‑jaayi wa yangusah min al‑taman al‑magtuuʼ.
Wa kan al‑naadum al‑khassas ardah yidoor yafdaaha,hu yiziid foogha khumus tamanha wa hi tabga hintah.
Wa kan hu ma fadaaha bas baaʼha le naadum aakhar,khalaas hagg al‑fadayaan yabga ma fiih.
Wa l‑ard di wakit yikhalliiha fi sanit al‑Hurriiye,hi tabga khaass le Allah misil muharrama wa tabga ard warasa hint rujaal al‑diin.
 Wa kan naadum chara ard wa khassasha le Allah wa l‑ard di ma min ard warasatah,
khalaas raajil al‑diin yahsib tamanha lahaddi sanit al‑Hurriiye wa hu yikaffi tamanha fi nafs al‑yoom wa da cheyy mukhassas le Allah.
Wa fi sanit al‑Hurriiye,al‑ard di tigabbil le siidha al‑awwal charooha minnah wa hi tabga ard warasatah.
 Wa ayyi taman yabga hasab al‑wazin al‑rasmi hana l‑bakaan al‑mukhaddas wa hajar fudda yawzin 12 giraam.
 Wa abadan naadum ma yagdar yikhassis wileed al‑bikir min bahaaymah achaan wileed al‑bikir da hu min wildooh bas hana Allah.Kan min al‑khanam wa la min al‑bagar kula,hu min wildooh bas hana Allah.
Wa kan le l‑bahiime al‑nijse,yagdaro yafdooha wa yiziidu fi tamanha khumusha.Wa kan ma fadooha kamaan,yibiiʼuuha hasab al‑taman al‑magtuuʼ leeha.
 Wa kulla cheyy al‑yikhassisah al‑insaan le Allah min kulla cheyy haggah halaalah misil al‑naadum wa l‑bahiime wa l‑zereʼ min ard warasatah,dool ma yibiiʼuuhum wa la yafdoohum.Wa kulla cheyy al‑tantuuh le Allah yabga mukhassas marra waahid.
Wa ayyi naadum kan khassasooh le l‑damaar,ma yafdooh laakin yumuut.
 Wa ayyi uchur al‑tichiiluuh min intaaj al‑ard wa min al‑fawaakih yabga hana Allah wa da cheyy mukhassas le Allah.
Wa kan naadum yidoor yafda cheyy min al‑uchur al‑hu yantiih,waajib yikaffi tamanah wa yiziid foogah khumsah.
Wa kulla l‑uchur hana l‑bagar wa l‑khanam wa da ayyi bahiime al‑aachre al‑tufuut tihit al‑dugul,hi tabga mukhassasa le Allah.
Wa ma yimayyuzu al‑bahiime kan adiile walla ma adiile wa la yibadduluuha be bahiime aakhara.Wa kan baddalooha,humman al‑itneen yabgo mukhassasiin le Allah wa ma yagdaro yafdoohum. 
Wa dool al‑wasaaya al‑antaahum Allah be waasitat Muusa le Bani Israaʼiil fi jabal Siinaaʼ.
Fi saharat Siinaaʼ,Allah hajja le Muusa fi kheemat al‑ijtimaaʼ wa da fi l‑yoom al‑awwal hana l‑chahar al‑taani fi l‑sana al‑taaniye baʼad marigiin Bani Israaʼiil min balad Masir.Wa Allah gaal :
 Ahsubu kulla l‑naas min mujtamaʼ Bani Israaʼiil hasab khuchuum buyuuthum wa aayilaathum.Wa sajjulu asaame kulla l‑rujaal al‑min Bani Israaʼiil
al‑umurhum min 20 sana wa foog al‑yagdaro le khidmit al‑askariiye.Inta wa Haaruun ahsubuuhum hasab majmuuʼaathum.
Wa chiilu maʼaaku min ayyi gabiila raajil waahid kabiir aayiltah.
Wa daahu asaame al‑rujaal al‑yukuunu maʼaaku.Min gabiilat RaʼuubiinAlisuur wileed Chadayuur.
Wa min gabiilat ChimʼuunChalumiyiil wileed Surichadaay.
Wa min gabiilat YahuuzaNahchuun wileed Aminadaab.
Wa min gabiilat YassaakarNataniil wileed Suuʼar.
Wa min gabiilat ZabuluunAliyaab wileed Hiiluun.
Wa min zurriiyit Yuusuf kamaan min gabiilat AfraayimAlichamaʼ wileed Amihuudwa min gabiilat ManassaGamaliyiil wileed Fadahsuur.
Wa min gabiilat BanyaamiinAbidaan wileed Gidʼuuni.
Wa min gabiilat DaanAkhiʼaazar wileed Amichadaay.
Wa min gabiilat AchiirFagʼiyiil wileed Ukran.
Wa min gabiilat GaadAliyaasaf wileed Daʼuwiil.
Wa min gabiilat NaftaaliAkhiiraʼ wileed Inaan. 
Wa humman dool mumassiliin mujtamaʼ Bani Israaʼiil.Wa ayyi waahid cheekh fi gabiiltah wa humman bas kubaaraat hana khuchuum buyuut Bani Israaʼiil.
Wa Muusa wa Haaruun chaalo maʼaahum kulla l‑kubaaraat al‑azaloohum dool.
Wa fi nafs al‑yoom da yaʼni al‑yoom al‑awwal hana l‑chahar al‑taani,humman lammo kulla l‑mujtamaʼ wa sajjalo asaame kulla l‑rujaal al‑umurhum min 20 sana wa foog hasab khuchuum buyuuthum wa aayilaathum.
Wa khalaas Muusa hasabaahum fi saharat Siinaaʼ misil Allah amarah beyah.
Wa da adad al‑naas al‑hasaboohum Muusa wa Haaruun wa l‑chuyuukh al‑atnaachar al‑yimassulu aayilaat Bani Israaʼiil.
Wa rujaal Bani Israaʼiil al‑umurhum min 20 sana wa foog al‑yagdaro le khidmit al‑askariiye hasaboohum hasab aayilaathum
wa adadhum bigi 603 550 raajil.
Wa laakin rujaal gabiilat Laawi ma hasaboohum maʼa l‑aakhariin.
Achaan Allah gaal le Muusa :
 Gabiilat Laawi ma tahsibha wa la tisajjilha maʼa Bani Israaʼiil.
Kallifhum be kheemat al‑ibaada al‑foogha al‑sanduug al‑indah liihaan al‑muʼaahada wa kulla muʼiddaatha wa kulla cheyy al‑foogha.Humman yichiilu al‑kheema di wa kulla muʼiddaatha wa yakhdumu foogha wa yanzulu hawaaleeha.
Wa wakit tisiiru,al‑Laawiyiin bas yifartuguuha.Wa wakit tanzulu kula,humman bas yabnuuha.Laakin ayyi naadum aakhar kan yigarrib le l‑kheema di,waajib yumuut.
Khalli Bani Israaʼiil yanzulu ayyi waahid fi muʼaskarah wa ayyi waahid tihit raaytah fi majmuuʼtah al‑askariiye.
Wa laakin al‑Laawiyiin khalli yanzulu hawaale kheemat al‑ibaada al‑foogha al‑sanduug al‑indah liihaan al‑muʼaahada wa yahfadooha.Wa be da,khadabi ma yanzil fi kulla mujtamaʼ Bani Israaʼiil. 
Wa khalaas,Bani Israaʼiil sawwo kulla cheyy misil Allah amar beyah Muusa.
Wa Allah hajja le Muusa wa Haaruun wa gaal :
 Ayyi naadum min Bani Israaʼiil yanzil maʼa majmuuʼat aayiltah tihit raayitha al‑askariiye.Wa yukhuttu muʼaskarhum hawaale kheemat al‑ijtimaaʼ wa muwajjihiin aleeha.
 Wa min jiihat al‑sabaah,yabnu muʼaskar Yahuuza tihit raayaathum hasab majmuuʼaathum al‑askariiye.Wa cheekhhum Nahchuun wileed Aminadaab.
Wa adad askarah 74 600 raajil.
Wa jambah tanzil gabiilat Yassaakar wa cheekhha Nataniil wileed Suuʼar.
Wa adad askarah 54 400 raajil.
Wa battaan tanzil maʼaayah gabiilat Zabuluun wa cheekhha Aliyaab wileed Hiiluun.
Wa adad askarah 57 400 raajil.
Wa l‑majmuuʼaat al‑askariiye al‑yikawwunu muʼaskar Yahuuza adadhum kulluhum ke 186 400 raajil.Wa humman yamchu awwal naas.
 Wa min jiihat al‑wati,yukhuttu muʼaskar Raʼuubiin tihit raayaathum hasab majmuuʼaathum al‑askariiye.Wa cheekhhum Alisuur wileed Chadayuur.
Wa adad askarah 46 500 raajil.
Wa jambah tanzil gabiilat Chimʼuun wa cheekhha Chalumiyiil wileed Surichadaay.
Wa adad askarah 59 300 raajil.
Wa battaan tanzil maʼaayah gabiilat Gaad wa cheekhha Aliyaasaf wileed Daʼuwiil.
Wa adad askarah 45 650 raajil.
Wa l‑majmuuʼaat al‑askariiye al‑yikawwunu muʼaskar Raʼuubiin adadhum kulluhum ke 151 450 raajil.Wa humman yamchu taani naas.
 Wa baʼad da,tamchi kheemat al‑ijtimaaʼ maʼa muʼaskar al‑Laawiyiin fi ust al‑muʼaskaraat.Wa ayyi muʼaskar yisiir tihit raaytah hasab al‑nizaam al‑nazal foogah.
 Wa min jiihat al‑kharib,yukhuttu muʼaskar Afraayim tihit raayaathum hasab majmuuʼaathum al‑askariiye.Wa cheekhhum Alichamaʼ wileed Amihuud.
Wa adad askarah 40 500 raajil.
Wa jambah tanzil gabiilat Manassa wa cheekhha Gamaliyiil wileed Fadahsuur.
Wa adad askarah 32 200 raajil.
Wa battaan tanzil maʼaayah gabiilat Banyaamiin wa cheekhha Abidaan wileed Gidʼuuni.
Wa adad askarah 35 400 raajil.
Wa l‑majmuuʼaat al‑askariiye al‑yikawwunu muʼaskar Afraayim adadhum kulluhum ke 108 100 raajil.Wa humman yamchu taalit naas.
 Wa min jiihat al‑munchaakh,yukhuttu muʼaskar Daan tihit raayaathum hasab majmuuʼaathum al‑askariiye.Wa cheekhhum Akhiʼaazar wileed Amichadaay.
Wa adad askarah 62 700 raajil.
Wa jambah tanzil gabiilat Achiir wa cheekhha Fagʼiyiil wileed Ukran.
Wa adad askarah 41 500 raajil.
Wa battaan tanzil maʼaayah gabiilat Naftaali wa cheekhha Akhiiraʼ wileed Inaan.
Wa adad askarah 53 400 raajil.
Wa l‑majmuuʼaat al‑askariiye al‑yikawwunu muʼaskar Daan adadhum kulluhum ke 157 600 raajil.Wa humman yamchu wara tihit raayithum. 
Wa khalaas Bani Israaʼiil hasaboohum hasab aayilaathum wa majmuuʼaathum al‑askariiye wa adadhum bigi 603 550 raajil.
Wa laakin al‑Laawiyiin ma hasaboohum maʼa askar Bani Israaʼiil.Wa da,misil Allah amar beyah Muusa.
Wa khalaas Bani Israaʼiil sawwo kula cheyy misil Allah amar beyah Muusa.Wa yanzulu tihit raayaathum wa yisiiru hasab khuchuum buyuuthum wa aayilaathum.
Di hi zurriiyit Haaruun akhu Muusa fi l‑wakit al‑hajja foogah Allah le Muusa fi jabal Siinaaʼ.
Haaruun indah arbaʼa awlaad.Al‑bikir usmah Nadaab wa waraayah Abiihu wa Aliʼaazar wa Itamaar.
Wa dool awlaad Haaruun al‑masahoohum wa darrajoohum rujaal diin.
Laakin Nadaab wa Abiihu maato fi saharat Siinaaʼgiddaam Allah.Wa maato achaan humman gaddamo le Allah fi lubb kheemat al‑ijtimaaʼ bakhuur fi naar al‑hu ma azan beeha.Wa humman maato wa ma khallo iyaal.Wa akhwaanhum Aliʼaazar wa Itamaar kamaan gaaʼidiin yakhdumu khidmit rujaal al‑diin tihit muraakhabat abuuhum Haaruun.
Wa Allah hajja le Muusa wa gaal :
 Gaddim naas gabiilat Laawi wa khuttuhum tihit muraakhabat Haaruun raajil al‑diin achaan yakhdumu leyah.
Wa yugummu be khidmit al‑kheema di wa yaharsu Haaruun wa yahfado kulla l‑mujtamaʼ giddaam kheemat al‑ijtimaaʼ.
Wa humman yahfado kulla muʼiddaat kheemat al‑ijtimaaʼ wa yahfado Bani Israaʼiil kula wa yakhdumu fi kheemat al‑ibaada.
Wa anti al‑Laawiyiin le Haaruun wa awlaadah achaan yisaaʼuduuhum.Wa humman yabgo misil atiiye al‑jaabooha kulla Bani Israaʼiil.
Wa kallif Haaruun wa awlaadah le yahfado khidmit rujaal al‑diin di leehum humman bas.Wa ayyi naadum aakhar kan yisawwi nafsah raajil diin,waajib yumuut. 
Wa battaan Allah hajja le Muusa wa gaal :
 Daahu ana chilt al‑Laawiyiin min kulla Bani Israaʼiil fi badal kulla awlaad al‑bikir min ammahaathum achaan al‑Laawiyiin yabgo hineeyi ana.
Wa kulla awlaad al‑bikir hineeyi.Achaan min yoom ana katalt kulla awlaad al‑bikir hana l‑Masriyiin fi balad Masir,ana khassast kulla awlaad al‑bikir fi Israaʼiil min al‑naas wa min al‑bahaayim le yabgo hineeyi ana Allah. 
Wa battaan Allah hajja le Muusa fi saharat Siinaaʼ wa gaal :
 Ahsib al‑dukuur min zurriiyit Laawi hasab khuchuum buyuuthum wa aayilaathum min wileed chahar wa foog wa alga adadhum. 
Wa Muusa hasabaahum hasab kalaam Allah al‑hu amarah beyah.
Wa daahu iyaal Laawi.Hu jaab Girchuun wa Gahaat wa Maraari.
Wa Girchuun jaab khuchuum buyuut Libni wa Chimʼi.
Wa Gahaat jaab khuchuum buyuut Amraam wa Yishaar wa Habruun wa Uzziyiil.
Wa Maraari jaab khuchuum buyuut Mahli wa Muuchi.Wa dool kulluhum ke khuchuum al‑buyuut wa l‑aayilaat al‑marago min Laawi.
Wa min Girchuun wileed Laawi marago khuchuum buyuut Libni wa Chimʼi.Wa humman bas al‑yikawwunu gabiilat Girchuun.
Wa hasabo adad al‑dukuur min wileed chahar wa foog wa adadhum bigi 7 500.
Wa khuchuum buyuut hana gabiilat Girchuun yanzulu wara l‑kheema min jiihat al‑kharib.
Wa cheekh gabiilat Girchuun usmah Aliyaasaf wileed Laayiil.
Wa fi kheemat al‑ijtimaaʼ,zurriiyit Girchuun tahfad kheemat al‑ibaada wa khitaaha wa sitaar hana madkhal kheemat al‑ijtimaaʼ
wa l‑sataayir al‑muhawwigiin beehum al‑fadaay wa sitaar baab al‑fadaay al‑muhawwige kheemat al‑ibaada wa l‑madbah wa kulla l‑hubaal.Wa gabiilat Girchuun masʼuula min kulla l‑khumaam dool.
Wa min Gahaat wileed Laawi marago khuchuum buyuut Amraam wa Yishaar wa Habruun wa Uzziyiil.Wa humman bas al‑yikawwunu gabiilat Gahaat.
Wa hasabo adad al‑dukuur min wileed chahar wa foog wa adadhum bigi 8 300.Wa humman yahfado muʼiddaat al‑bakaan al‑mukhaddas.
Wa khuchuum buyuut hana gabiilat Gahaat yanzulu min jiihat al‑wati le kheemat al‑ibaada.
Wa cheekh gabiilat Gahaat usmah Alisaafan wileed Uzziyiil.
Wa humman masʼuuliin min sanduug muʼaahadat Allah wa l‑tarabeeza wa l‑faanuus wa l‑madaabih wa l‑muʼiddaat al‑mukhassasiin wa l‑sitaar al‑yidaarig sanduug muʼaahadat Allah.Wa gabiilat Gahaat masʼuula min kulla l‑khumaam dool.
Wa kubaaraat al‑Laawiyiin kabiirhum Aliʼaazar wileed Haaruun raajil al‑diin.Wa hu masʼuul min al‑naas al‑yahfado al‑bakaan al‑mukhaddas.
Wa min Maraari wileed Laawi marago khuchuum buyuut Mahli wa Muuchi.Wa humman bas al‑yikawwunu gabiilat Maraari.
Wa hasabo adad al‑dukuur min wileed chahar wa foog wa adadhum bigi 6 200.
Wa cheekh gabiilat Maraari usmah Suriyiil wileed Abihaayil.Wa humman yanzulu min jiihat al‑munchaakh le kheemat al‑ibaada.
Wa humman masʼuuliin min khachab al‑kheema wa maraadiis wa amadha wa asaasha wa kulla muʼiddaatha.Wa gabiilat Maraari masʼuula min kulla l‑khumaam dool.
Wa battaan induhum masʼuuliiye fi l‑muʼiddaat al‑muhawwigiin beehum al‑fadaay misil al‑amad wa l‑asaas wa l‑wutaad wa l‑hubaal.
Wa Muusa wa Haaruun wa awlaadah yanzulu giddaam kheemat al‑ijtimaaʼ min jiihaat al‑sabaah.Wa humman yahfado Bani Israaʼiil giddaam al‑beet al‑mukhaddas.Wa ayyi naadum aakhar kan yigarrib le l‑beet da waajib yumuut.
Wa hasab kalaam Allah,Muusa wa Haaruun hasabo kulla l‑Laawiyiin al‑dukuur min wileed chahar wa foog hasab khuchuum buyuuthum.Wa adadhum bigi 22 000.
Wa battaan Allah gaal le Muusa : Ahsib kulla awlaad al‑bikir al‑dukuur min Bani Israaʼiil al‑umurhum min chahar wa foog wa sajjil asaameehum.
Wa ajʼal al‑Laawiyiin leyi ana Allah fi badal kulla awlaad al‑bikir min Bani Israaʼiil.Wa ajʼal bahaayim al‑Laawiyiin fi badal kulla awlaad al‑bikir hana bahaayim Bani Israaʼiil. 
Wa Muusa hasab kulla awlaad al‑bikir min Bani Israaʼiil misil Allah amarah beyah.
Wa sajjal asaame kulla awlaad al‑bikir al‑dukuur al‑umurhum min chahar wa foog.Wa adadhum bigi 22 273.
Wa Allah hajja le Muusa wa gaal :
 Ajʼal al‑Laawiyiin fi badal kulla awlaad al‑bikir min Bani Israaʼiil wa bahaayim al‑Laawiyiin fi badal bahaayimhum.Wa l‑Laawiyiin yabgo hineeyi ana Allah.
Wa laakin awlaad al‑bikir min Bani Israaʼiil adadhum bigi 273 ziyaada min adad al‑Laawiyiin.Wa l‑naas al‑ziyaada dool waajib tafdoohum.
Wa le fadayaanhum,tichiil 5 hajar fudda le ayyi waahid.Wa hasab al‑wazin al‑rasmi hana l‑bakaan al‑mukhaddas,ayyi hajar fudda yawzin 12 giraam.
Wa l‑fudda al‑yafdo beeha al‑naas al‑ziyaada di,antiiha le Haaruun wa awlaadah. 
Wa Muusa lamma fuddit al‑fadayaan hana l‑naas al‑adadhum ziyaada min adad al‑Laawiyiin.
Wa Muusa chaal min awlaad al‑bikir hana Bani Israaʼiil 1 365 hajar fudda hasab al‑wazin al‑rasmi hana l‑bakaan al‑mukhaddas.
Wa Muusa anta fuddit al‑fadayaan di le Haaruun wa awlaadah misil Allah amarah beyah.
Wa Allah hajja le Muusa wa Haaruun wa gaal :
 Min zurriiyit Laawi,ahsib zurriiyit Gahaat hasab khuchuum buyuuthum wa aayilaathum.
Wa sajjil kulla l‑rujaal al‑umurhum min 30 le 50 sana le yakhdumu fi kheemat al‑ijtimaaʼ.
 Daahu khidmit zurriiyit Gahaat fi kheemat al‑ijtimaaʼ.Humman masʼuuliin fi l‑bakaan al‑mukhaddas marra waahid.
Wa wakit yidooru yisiiru,Haaruun wa awlaadah yifartugu al‑sitaar al‑yidaarig al‑sanduug al‑foogah liihaan al‑muʼaahada wa yikhattuuh beyah.
Wa yiliffuuh be farwit ijil al‑bahar.Wa baʼad da,kulla ke yiliffuuh be gumaach zahri wa yidissu leyah iseeyah al‑yichiiluuh beehum.
 Wa l‑tarabeeza hana l‑khubza al‑mukhaddasa,yafurchu foogha gumaach zahri.Wa be foog le l‑tarabeeza di,yukhuttu al‑sufar wa l‑kharaariif wa l‑kiisaan wa l‑abaariig al‑yigaddumuuh fooghum hadiiyat al‑charaab.Wa l‑khubza al‑daayme kula tukuun gaaʼide foog al‑tarabeeza di.
Wa yikhattu al‑tarabeeza wa kulla l‑khumaam al‑foogha be gumaach ahmar.Wa baʼad da,yiliffuuha be farwit ijil al‑bahar wa yidissu leeha iseeyha al‑yichiiluuha beehum.
 Wa yichiilu khita min gumaach zahri wa yikhattu beyah al‑faanuus wa tiyeesaat le l‑naar al‑murassas foogah wa kalaaliibah wa taffaayaatah wa kulla mawaaʼiin al‑dihin al‑yistaʼmaloohum fi khidmit al‑faanuus.
Wa l‑faanuus wa kulla muʼiddaatah yiliffuuh be farwit ijil al‑bahar wa baʼad da,yukhuttuuh fi l‑cheyy al‑yanguluuh beyah.
 Wa yikhattu mukhbar al‑bakhuur hana l‑dahab be gumaach zahri wa yiliffuuh be farwit ijil al‑bahar wa baʼad da,yidissu leyah iseeyah al‑yichiiluuh beehum.
Wa yichiilu kulla muʼiddaat al‑ibaada al‑yakhdumu beehum fi l‑bakaan al‑mukhaddas wa yikhattuuhum be gumaach zahri wa yiliffuuhum be farwit ijil al‑bahar wa baʼad da,yukhuttuuhum fi l‑cheyy al‑yanguluuhum beyah.
 Wa yukhummu al‑rumaad min al‑madbah wa yafurchu foogah gumaach garadi.
Wa yichiilu kulla l‑muʼiddaat al‑yakhdumu beehum wa yukhuttuuhum foogah misil khammaamaat al‑naar wa l‑hadaayid al‑yisillu beehum al‑laham wa l‑feelaat wa l‑kiisaan.Wa l‑madbah wa kulla muʼiddaatah yiliffuuh be farwit ijil al‑bahar wa baʼad da,yidissu leyah iseeyah al‑yichiiluuh beehum.
 Wa wakit Haaruun wa awlaadah yikammulu min damdimiin al‑bakaan al‑mukhaddas wa kulla l‑muʼiddaat al‑mukhassasiin.Wa wakit yugummu min al‑muʼaskar zurriiyit Gahaat yaju yichiilu al‑khumaam dool.Laakin ma yilammusu minhum cheyy achaan da yijiib leehum al‑moot.Wa da bas al‑kallafo beyah zurriiyit Gahaat min kheemat al‑ijtimaaʼ.
Wa Aliʼaazar wileed Haaruun raajil al‑diin mukallaf be dihin al‑faanuus wa l‑bakhuur al‑muʼattar wa l‑hadiiye al‑daayme wa dihin al‑masahaan.Wa hu indah masʼuuliiye fi kulla kheemat al‑ibaada wa fi kulla cheyy al‑gaaʼid fi lubbaha wa fi l‑bakaan al‑mukhaddas wa kulla muʼiddaatah. 
Wa battaan Allah hajja le Muusa wa Haaruun wa gaal :
 Ma tikhallu khuchuum buyuut Gahaat yingatʼu min ust al‑Laawiyiin.
Wa khalli Haaruun wa awlaadah yadkhulu wa yikallufu ayyi waahid min zurriiyit Gahaat be khidimtah wa be himlah al‑yangulah.Wa be da,humman ma yumuutu wakit yangulu al‑muʼiddaat al‑mukhaddasiin marra waahid.
Wa ma waajib yadkhulu yichiifu al‑muʼiddaat al‑mukhaddasiin hatta le mudda gisayre kula achaan da yijiib leehum al‑moot. 
Wa Allah hajja le Muusa wa gaal :
 Ahsib zurriiyit Girchuun hasab aayilaathum wa khuchuum buyuuthum.
Wa sajjil kulla l‑rujaal al‑umurhum min 30 le 50 sana le yugummu wa yakhdumu fi kheemat al‑ijtimaaʼ.
 Daahu khidmit khuchuum buyuut Girchuun.Humman yakhdumu wa yangulu.
Yangulu sataayir kheemat al‑ibaada wa kheemat al‑ijtimaaʼ wa l‑khita al‑be foog leeha wa l‑khita al‑min farwit ijil al‑bahar wa sitaar hana madkhal kheemat al‑ijtimaaʼ.
Wa battaan yangulu sataayir al‑fadaay al‑muhawwige kheemat al‑ibaada wa l‑madbah wa l‑sitaar hana khachum baab al‑fadaay wa l‑hubaal wa kulla l‑muʼiddaat al‑waajib leehum le yisawwu khidmithum.
 Wa be amur min Haaruun wa awlaadah,zurriiyit Girchuun yisawwu kulla khidmithum hana l‑nagiliin.Wa humman bas al‑yikallufu zurriiyit Girchuun be l‑khumaam al‑yahfadooh wa l‑yanguluuh.
Wa di khidmit khuchuum buyuut Girchuun humman yakhdumu wa yahfado kheemat al‑ijtimaaʼ tihit muraakhabat Itamaar wileed Haaruun raajil al‑diin. 
Wa battaan Allah gaal le Muusa : Ahsib zurriiyit Maraari hasab khuchuum buyuuthum wa aayilaathum.
Wa sajjil kulla l‑rujaal al‑umurhum min 30 le 50 sana le yakhdumu fi kheemat al‑ijtimaaʼ.
Daahu kulla khidmithum fi kheemat al‑ijtimaaʼ wa l‑muʼiddaat al‑yahfadoohum wa yanguluuhum.Humman yangulu khachab al‑kheema wa maraadiisha wa amadha wa asaasha
wa l‑amad al‑muhawwigiin beehum al‑fadaay wa l‑asaas wa l‑wutaad wa l‑hubaal wa kulla l‑muʼiddaat al‑waajib leehum le yisawwu khidmithum.Ayyi waahid yinaaduuh be usmah wa yikallufuuh be l‑muʼiddaat al‑yahfadhum wa l‑yangulhum.
Wa di khidmit khuchuum buyuut Maraari fi kheemat al‑ijtimaaʼ tihit muraakhabat Itamaar wileed Haaruun raajil al‑diin. 
Wa Muusa wa Haaruun wa chuyuukh al‑mujtamaʼ hasabo zurriiyit Gahaat hasab khuchuum buyuuthum wa aayilaathum.
Wa sajjalo kulla l‑rujaal al‑umurhum min 30 le 50 sana al‑yagdaro yakhdumu fi kheemat al‑ijtimaaʼ.
Wa fi khuchuum al‑buyuut dool adad al‑rujaal bigi 2 750 raajil.
Wa da adad al‑rujaal min khuchuum buyuut Gahaat al‑gaaʼidiin yakhdumu fi kheemat al‑ijtimaaʼ.Wa khalaas Muusa wa Haaruun hasaboohum hasab kalaam Allah le Muusa.
Wa hasabo zurriiyit Girchuun hasab khuchuum buyuuthum wa aayilaathum.
Wa sajjalo kulla l‑rujaal al‑umurhum min 30 le 50 sana al‑yagdaro yakhdumu fi kheemat al‑ijtimaaʼ.
Wa fi khuchuum al‑buyuut wa l‑aayilaat dool adad al‑rujaal bigi 2 630 raajil.
Wa da adad al‑rujaal min khuchuum buyuut Girchuun al‑gaaʼidiin yakhdumu fi kheemat al‑ijtimaaʼ.Wa khalaas Muusa wa Haaruun hasaboohum hasab kalaam Allah.
Wa hasabo zurriiyit Maraari hasab khuchuum buyuuthum wa aayilaathum.
Wa sajjalo kulla l‑rujaal al‑umurhum min 30 le 50 sana al‑yagdaro yakhdumu fi kheemat al‑ijtimaaʼ.
Wa fi khuchuum al‑buyuut dool adad al‑rujaal bigi 3 200.
Wa da adad al‑rujaal min khuchuum buyuut Maraari.Wa khalaas Muusa wa Haaruun hasaboohum hasab kalaam Allah le Muusa.
Wa khalaas Muusa wa Haaruun wa chuyuukh Bani Israaʼiil hasabo kulla l‑Laawiyiin hasab khuchuum buyuuthum wa aayilaathum.
Wa sajjalo kulla l‑rujaal al‑umurhum min 30 le 50 sana al‑yagdaro yakhdumu fi kheemat al‑ijtimaaʼ wa yanguluuha.
Wa l‑rujaal dool adadhum be l‑jumla bigi 8 580.
Wa hasab amur Allah,Muusa hasabaahum wa anta le ayyi raajil khidimtah wa himlah al‑yangulah wa masʼuuliiytah misil Allah amarah beyah.
Allah hajja le Muusa wa gaal :
 Aamur Bani Israaʼiil yaturdu min al‑fariig ayyi naadum al‑indah marad al‑jismi aw bajal aw nijis be sabab hu limis janaaza.
Kan awiin walla rujaal kula yaturduuhum barra min al‑fariig achaan ma yinajjusu al‑fariig al‑ana gaaʼid foogah fi usuthum. 
Wa Bani Israaʼiil tabbago kulla l‑kalaam al‑Allah gaalah le Muusa wa tarado al‑naas al‑ma taahiriin barra min al‑fariig.
Wa battaan Allah hajja le Muusa wa gaal :
 Guul le Bani Israaʼiil ayyi raajil walla mara kan sawwa zanib min kulla l‑zunuub al‑yisawwiihum Bani Adam,hu isi Allah.Wa be da,hu yabga khaati.
Khalli yiʼtarif be zanbah al‑hu sawwaah wa yigabbil al‑cheyy al‑hu saragah wa yiziid foogah al‑khumus hana tamanah wa yantiih le l‑naadum al‑hu khiti foogah.
Wa kan al‑naadum da maat wa ma indah wariis le yigabbulu leyah al‑cheyy al‑sirgooh,khalaas al‑cheyy da yantuuh le Allah yaʼni yantuuh le raajil al‑diin.Wa da bala kabich al‑kaffaara al‑waajib hu yijiibah le yikaffir beyah zanbah.
 Wa kulla l‑hadaaya al‑mukhaddasiin al‑yijiibuuhum Bani Israaʼiil le raajil al‑diin,hu indah fooghum hagg.
Wa ayyi naadum kan yijiib hadiiye mukhaddasa le raajil al‑diin,al‑hadiiye di tabga hint raajil al‑diin. 
Wa battaan Allah hajja le Muusa wa gaal :
 Hajji le Bani Israaʼiil wa guul leehum,masalan,mara khaalafat raajilha wa khaanatah
wa ragadat maʼa raajil aakhar wa najjasat nafisha be achiir.Wa raajilha ma indah khabar wa naadum aakhar chahad foogha walla karabaaha kula ma fiih.
Kan raajil al‑mara di nandal wa chakka foogha,kan hi najjasat nafisha walla ma najjasat nafisha kula,
khalli raajilha yiwaddiiha giddaam raajil al‑diin.Wa yiwaddi maʼaayah hadiiye kooro hana dagiig gameh abyad.Wa l‑hadiiye di,ma yusubb foogha dihin walla yusubb foogha riihe achaan di hadiiye hint khiira wa hadiiye hint zikra al‑yizzakkaro beeha al‑khata.
Wa raajil al‑diin yichiil al‑mara di wa yiwaggifha giddaam Allah.
Wa yichiil al‑almi al‑mukhaddas le Allah wa yusubbah fi maaʼuun hana tiine wa yukhumm turaab min lubb kheemat al‑ibaada wa yikhalbitah maʼa l‑almi da.
Wa baʼad waggafaaha giddaam Allah,hu yakchif raasha wa yantiiha fi iideenha hadiiyat al‑zikra yaʼni hadiiyat al‑khiira.Wa raajil al‑diin kamaan yichiil fi iidah al‑almi al‑murr al‑yijiib al‑laʼana al‑hu jahhazah.
 Wa khalaas,raajil al‑diin yihallif al‑mara wa yuguul :‹ Kan inti bariiye ma ragadti maʼa raajil aakhar wa ma khaalafti raajilki wa ma najjasti nafiski,al‑almi al‑murr al‑yijiib al‑laʼana da,ma yisawwi leeki cheyy !
Wa laakin kan khaalafti raajilki wa khuntiih wa najjasti nafiski wa dasseeti raajil aakhar wara raajilki kamaan,al‑haliife talhagki ! ›
 Wa khalaas,raajil al‑diin yihallifha be haliifit al‑laʼana wa yuguul :‹ Allah yajʼalki malʼuuna wa hallaafa fi usut ahalki.Wa yajʼalki aagre wa yanfukh batunki.
Wa khalli al‑almi al‑yijiib al‑laʼana da yadkhul fi batunki wa yanfukhha wa be da,tabge aagre.› Wa hi tuguul :‹ Aamiin !Aamiin ! ›
 Wa raajil al‑diin yaktib kalimaat al‑laʼana di wa yakhsilhum fi l‑almi al‑murr.
Wa yanti al‑almi al‑murr al‑yijiib al‑laʼana le l‑mara achaan yijiib foogha al‑laʼana wa maraarit al‑dunya.
Wa raajil al‑diin yichiil min al‑mara hadiiyat al‑khiira wa yarfaʼha giddaam Allah wa yigaddimha fi l‑madbah.
Wa yamla iidah min dagiig al‑hadiiye wa da yimassil kulla l‑hadiiye di.Wa hu yiharrigah fi l‑madbah.Wa be da,Allah yazkurah.Wa baʼad da,yazgi al‑mara al‑almi da.
Wa baʼad hu zagaaha al‑almi khalaas,daahu al‑cheyy al‑yukuun leeha kan hi najjasat nafisha wa khaanat raajilha.Al‑almi al‑yijiib al‑laʼana yidakhkhil foogha al‑murr wa yanfukh batunha wa be da,hi tabga aagre.Wa tabga mara malʼuuna fi usut ahalha.
Wa laakin kan hi ma najjasat nafisha wa hi mara taahire khalaas hi bariiye wa talda wa tijiib iyaal.
 Wa da gaanuun al‑khiira al‑bukhuss al‑mara al‑tikhaalif raajilha wa tukhuunah wa tinajjis nafisha.
Aw al‑gaanuun da bukhuss al‑raajil al‑yinandil wa yuchukk fi martah.Wa be da,hu yagdar yiwaggifha giddaam Allah wa raajil al‑diin yitabbig foogha al‑gaanuun da.
Wa khalaas al‑raajil yukuun bari min al‑khata wa l‑mara kamaan tilhammal khataaha da. 
Wa Allah hajja le Muusa wa gaal :
 Hajji le Bani Israaʼiil wa guul leehum al‑kalaam da.Ayyi raajil aw mara kan yiʼaahid Allah be nazir achaan yikhassis nafsah leyah,
al‑naadum da ma yachrab khamar hana inab wa la ayyi charaab al‑bisakkir.Wa ma yachrab charaab haamud hana inab wa la charaab haamud hana ayyi charaab al‑bisakkir wa la yachrab asiir hana inab wa la yaakul inab layyin wa la yaabis.
Wa fi kulla ayyaam nazrah,al‑naadum da abadan ma yaakul akil maarig min iyaal chadarat al‑inab hatta min gichirhum wa la iyaalhum al‑daakhal kula.
 Wa fi kulla ayyaam nazrah,al‑naadum da ma yizayyin raasah.Wa wakit yikhassis nafsah le Allah,waajib yikhalli suuf raasah yiziid lahaddi yitimm ayyaam nazrah.
Wa fi kulla ayyaam nazrah le Allah,al‑naadum da abadan ma yamchi fi bakaan naadum mayyit.
Hatta kan al‑mayyit da abuuh aw ammah aw akhuuh aw akhtah kula,hu ma yinajjis beyah nafsah.Achaan al‑chaʼar al‑gaaʼid fi raasah da yiwassif nazrah maʼa l‑Rabb.
Wa fi kulla ayyaam nazrah,hu yabga khaass le Allah.
 Wa kan fajʼatan naadum maat jambah,hu yinnajjas wa nazrah kula.Wa yittahhar fi l‑yoom al‑saabiʼ wa fi l‑yoom da bas,yizayyin raasah.
Wa fi l‑yoom al‑taamin,yijiib gimri itneen aw furuukh hamaam itneen le raajil al‑diin fi madkhal kheemat al‑ijtimaaʼ.
Wa raajil al‑diin yigaddim al‑waahid dahiiye le kaffaarat al‑zanib wa l‑aakhar dahiiye muharraga.Wa da yabga kaffaara le l‑zanib al‑hu sawwaah be sabab al‑mayyit wa fi nafs al‑yoom hu battaan yikhassis raasah.
Wa yikhassis nafsah min jadiid le Allah lahaddi yitimm nazrah.Wa yijiib kharuuf wald sana wa yigaddimah dahiiye le kaffaarat al‑khata.Wa l‑ayyaam al‑faato ma yahsibhum achaan nazrah al‑awwal da annajjas khalaas.
 Wa daahu gaanuun al‑nazir.Wakit al‑naadum da yitimm nazrah,yiwadduuh fi madkhal kheemat al‑ijtimaaʼ.
Wa yiwaddi maʼaayah hadiiye le Allah.Wa l‑hadiiye di,mukawwana min kharuuf wald sana al‑ma indah ayyi eeb le yigaddimah dahiiye muharraga wa khanamaay bitt sana al‑ma indaha ayyi eeb le yigaddimha hadiiye le kaffaarat al‑zanib wa kabich al‑ma indah ayyi eeb le yigaddimah dahiiyat salaama
wa guffa al‑indaha kaʼak al‑sawwooh be dagiig bala tawwaara mukhalbat be dihin wa kisaar mamsuuh be dihin wa hadaaya aakhariin al‑waahid hana dagiig wa l‑aakhar hana charaab.
Wa raajil al‑diin yiwaddi kulla l‑hadaaya dool giddaam Allah wa yigaddimhum dahiiye le kaffaarat al‑zanib wa dahiiye muharraga.
Wa l‑kabich hu yigaddimah le Allah dahiiyat al‑salaama maʼa l‑guffa al‑indaha kaʼak bala tawwaara.Wa battaan raajil al‑diin yigaddim hadiiye hana dagiig wa hadiiye hana charaab.
 Wa l‑naadum al‑sawwa al‑nazir yizayyin raasah fi madkhal kheemat al‑ijtimaaʼ wa yichiil chaʼar raasah wa yazgulah fi l‑naar wakit hi gaaʼide tinajjid dahiiyat al‑salaama.
Wa raajil al‑diin yichiil al‑gaayme al‑giddaamiiye hana l‑kabich wakit tanjad wa yichiil min al‑guffa kaʼakaay bala tawwaara wa yichiil kisaaraay wa yukhuttuhum fi iideen al‑naadum al‑sawwa al‑nazir baʼad zayyan raasah.
Wa raajil al‑diin yarfaʼ al‑hadaaya dool giddaam Allah.Wa da yabga hagg mukhaddas le raajil al‑diin yiziidah fi l‑hadiiye al‑marfuuʼa hana l‑zoor wa l‑gaayme al‑warraaniiye al‑waajib leyah.Wa baʼad da,al‑naadum al‑sawwa al‑nazir yagdar yachrab khamar misil awwal.
 Wa khalaas da gaanuun al‑naadum al‑yiʼaahid Allah be nazir.Hu yigaddim al‑hadiiye le Allah misil hu gaalah fi nazrah wa kan yiziid aleeha cheyy aakhar kula ma muchkila.Laakin hu yisawwiih hasab muʼaahadatah al‑hu sawwaaha wa hasab gaanuun al‑nazir. 
Wa Allah hajja le Muusa wa gaal :
 Hajji le Haaruun wa awlaadah wa guul leehum kan yibaaruku Bani Israaʼiil,khalli yuguulu misil da :
‹ Allah yibaarikkuwa yahfadku.
Allah yiwajjih aleeku nuur wijhahwa yarhamku.
Allah yarda beekuwa yantiiku al‑salaam. ›
Wa l‑kalimaat dool yisabbutu usmi fi Bani Israaʼiil wa ana nibaarikhum. 
Wa wakit Muusa kammal min bani kheemat al‑ibaada,masahaaha wa khassasaaha hi wa kulla muʼiddaatha.Wa l‑madbah wa kulla muʼiddaatah kula masahah wa khassasah.
Wa khalaas,chuyuukh Bani Israaʼiil gaddamo hadaaya.Wa humman bas al‑chuyuukh hana l‑aayilaat wa l‑gabaayil al‑gammo be l‑hasaaba.
Wa humman lammo hadaayaahum sawa wa gaddamoohum le Allah.Wa jaabo sitte kaarro mukhattayiin wa 12 toor yaʼni kulli chuyuukh itneen jaabo kaarro waahid wa ayyi waahid jaab toor.Wa humman jaaboohum giddaam kheemat al‑ibaada.
Wa Allah hajja le Muusa wa gaal :
 Akhbal al‑hadaaya al‑jaaboohum leek wa astaʼmalhum le nagiliin kheemat al‑ijtimaaʼ.Antiihum le iyaal Laawi.Ayyi waahid antiih hasab al‑cheyy al‑waajib leyah fi khidimtah. 
Muusa chaal minhum al‑kaarrooyaat wa l‑tiiraan wa antaahum le iyaal Laawi.
Hu anta itneen kaarro wa arbaʼa tiiraan le zurriiyit Girchuun hasab al‑cheyy al‑waajib leehum fi khidmithum.
Wa l‑arbaʼa kaarro wa l‑tamaane tiiraan al‑faddalo,antaahum le zurriiyit Maraari hasab al‑cheyy al‑waajib leehum fi khidmithum tihit muraakhabat Itamaar wileed Haaruun raajil al‑diin.
Wa laakin ma anta cheyy le zurriiyit Gahaat achaan humman khidmithum yangulu al‑muʼiddaat al‑mukhaddasiin fi kataafeehum.
Wa yoom masaho al‑madbah le yaftahooh,al‑chuyuukh gaddamo hadaaya.Wa humman jaabo hadaayaahum giddaam al‑madbah.
Wa Allah gaal le Muusa : Khalli ayyi cheekh yaji fi yoom waahid yigaddim hadiiytah le fatihiin al‑madbah.Wa misil da,al‑waahid yaji baʼad al‑aakhar. 
Wa fi l‑yoom al‑awwal,Nahchuun wileed Aminadaab cheekh gabiilat Yahuuza ja gaddam hadiiytah.
Wa fi l‑hadiiye di,fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Nahchuun wileed Aminadaab.
Wa fi l‑yoom al‑taani,Nataniil wileed Suuʼar cheekh gabiilat Yassaakar ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Nataniil wileed Suuʼar.
Wa fi l‑yoom al‑taalit,Aliyaab wileed Hiiluun cheekh gabiilat Zabuluun ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Aliyaab wileed Hiiluun.
Wa fi l‑yoom al‑raabiʼ,Alisuur wileed Chadayuur cheekh gabiilat Raʼuubiin ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Alisuur wileed Chadayuur.
Wa fi l‑yoom al‑khaamis,Chalumiyiil wileed Surichadaay cheekh gabiilat Chimʼuun ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Chalumiyiil wileed Surichadaay.
Wa fi l‑yoom al‑saadis,Aliyaasaf wileed Daʼuwiil cheekh gabiilat Gaad ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Aliyaasaf wileed Daʼuwiil.
Wa fi l‑yoom al‑saabiʼ,Alichamaʼ wileed Amihuud cheekh gabiilat Afraayim ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Alichamaʼ wileed Amihuud.
Wa fi l‑yoom al‑taamin,Gamaliyiil wileed Fadahsuur cheekh gabiilat Manassa ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Gamaliyiil wileed Fadahsuur.
Wa fi l‑yoom al‑taasiʼ,Abidaan wileed Gidʼuuni cheekh gabiilat Banyaamiin ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Abidaan wileed Gidʼuuni.
Wa fi l‑yoom al‑aachir,Akhiʼaazar wileed Amichadaay cheekh gabiilat Daan ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Akhiʼaazar wileed Amichadaay.
Wa fi yoom 11,Fagʼiyiil wileed Ukran cheekh gabiilat Achiir ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Fagʼiyiil wileed Ukran.
Wa fi yoom 12,Akhiiraʼ wileed Inaan cheekh gabiilat Naftaali ja gaddam hadiiytah.
Wa fi l‑hadiiye di fi sufra hana fudda wazinha 50 hajar wa kaas hana fudda al‑yawzin 30 hajar wa da hasab al‑wazin al‑rasmi hana l‑bakaan al‑mukhaddas.Wa l‑mawaaʼiin al‑itneen dool maloohum dagiig mukhalbat be dihin wa gaddamoohum hadiiye.
Wa fi l‑hadiiye di fi battaan taasa sakhayre hana dahab al‑tawzin 14 jineeh wa siisi malaane bakhuur.
Wa fi toor wa kabich wa kharuuf wald sana le l‑dahiiye al‑muharraga
wa tees dahiiye le kaffaarat al‑zanib.
Wa le dahiiyat al‑salaama kamaan fi tiiraan itneen wa khamsa kabich wa khamsa tees wa khamsa kharuuf ayyi waahid wald sana.Wa di l‑hadiiye al‑gaddamaaha Akhiiraʼ wileed Inaan.
Wa dool al‑hadaaya al‑jaaboohum chuyuukh Bani Israaʼiil wakit masaho al‑madbah wa fatahooh.Humman jaabo 12 sufra hana fudda wa 12 kaas hana fudda wa 12 taasa sakhayre hana dahab.
Wa ayyi sufra hana fudda wazinha 50 hajar wa ayyi kaas hana fudda waznah 30 hajar wa kulla mawaaʼiin al‑fudda dool wazinhum 985 hajar wa da hasab al‑wazin al‑rasmi hana l‑bakaan al‑mukhaddas.
Wa l‑atnaachar taasa sakhayre hana dahab malaane bakhuur ayyi waahide tawzin 14 jineeh wa siisi.Wa l‑taasaat al‑sukhaar hana l‑dahab dool kulluhum ke yawzunu 174 jineeh wa da hasab al‑wazin al‑rasmi hana l‑bakaan al‑mukhaddas.
Wa be l‑jumla jaabo le l‑dahaaya al‑muharragiin 12 toor wa 12 kabich wa 12 kharuuf ayyi waahid wald sana wa jaabo maʼaahum hadiiye hana dagiig.Wa jaabo 12 tees dahaaya le kaffaarat al‑zanib.
Wa be l‑jumla jaabo le dahaaya al‑salaama 24 toor wa 60 kabich wa 60 tees wa 60 kharuuf ayyi waahid wald sana.Wa dool al‑hadaaya al‑gaddamoohum le fatihiin al‑madbah baʼad masahooh.
Wa wakit Muusa yadkhul fi kheemat al‑ijtimaaʼ le yikallim maʼa Allah,hu yasmaʼ hissah yaji leyah min foog le sidaadit sanduug al‑foogah liihaan al‑muʼaahada ambeen al‑makhluugiin al‑samaawiyiin al‑itneen al‑masnuuʼiin fi dahar al‑sidaade.Wa yikallim maʼaayah.
Wa Allah hajja le Muusa wa gaal :
 Guul le Haaruun wakit yirakkib al‑sabʼa tiyeesaat le l‑naar,khalli yiwajjih al‑niiraan le yidawwu al‑bakaan al‑gaaʼid giddaam al‑faanuus. 
Wa Haaruun sawwa misil Allah amar beyah Muusa.Rakkab kulla tiyeesaat al‑naar wa wajjah niiraanhum achaan gaaʼidiin yidawwu al‑bakaan al‑gaaʼid giddaam al‑faanuus.
Wa l‑faanuus da madguug be dahab min gaʼarah lahaddi raasah al‑gaaʼidiin foogah al‑zuhuur hana l‑dahab.Wa daggooh hasab wasif al‑wassafah Allah le Muusa.
Wa battaan Allah hajja le Muusa wa gaal :
 Chiil al‑Laawiyiin min Bani Israaʼiil wa sawwiihum taahiriin.
Wa daahu al‑cheyy al‑tisawwiih le yabgo taahiriin.Ruchchuhum be almi al‑tathiir wa khalli yizayyunu kulla jilidhum wa yikhassulu khulgaanhum wa be da,khalaas yabgo taahiriin.
Wa yichiilu toor wa maʼaayah hadiiye hana dagiig mukhalbat be dihin wa inta tichiil toor aakhar dahiiye le kaffaarat al‑zanib.
Wa jiib al‑Laawiyiin giddaam kheemat al‑ijtimaaʼ wa limm kulla mujtamaʼ Bani Israaʼiil.
Wa gaddim al‑Laawiyiin giddaam Allah.Wa khalli Bani Israaʼiil yukhuttu iideehum foog al‑Laawiyiin.
Wa Haaruun yigaddim al‑Laawiyiin misil hadiiye marfuuʼa al‑yigaddumuuha Bani Israaʼiil le Allah.Wa be da,al‑Laawiyiin yagdaro yakhdumu le Allah.
Wa l‑Laawiyiin yukhuttu iideehum fi ruuse al‑tiiraan dool wa inta gaddimhum le Allah.Al‑toor al‑waahid dahiiye le kaffaarat al‑zanib wa l‑waahid dahiiye muharraga wa da yabga kaffaara le zunuub al‑Laawiyiin.
Wa jiib al‑Laawiyiin giddaam Haaruun wa awlaadah wa gaddimhum misil hadiiye marfuuʼa le Allah.
Wa be da,aʼazil al‑Laawiyiin min Bani Israaʼiil wa humman yabgo hineeyi ana Allah.
 Wa baʼad titahhir al‑Laawiyiin wa tigaddimhum leyi misil hadiiye marfuuʼa,khalli yamchu yakhdumu fi kheemat al‑ijtimaaʼ.
Achaan min kulla Bani Israaʼiil,humman bas hineeyi halaali.Wa ana chiltuhum fi badal kulla awlaad al‑bikir min Bani Israaʼiil le yabgo hineeyi ana Allah.
Achaan kulla awlaad al‑bikir hineeyi.Min yoom ana katalt kulla awlaad al‑bikir fi balad Masir,kulla awlaad al‑bikir fi Israaʼiil kan min al‑naas walla min al‑bahaayim kula,ana khassastuhum le yabgo hineeyi ana.
Wa laakin hassaʼ ana chilt al‑Laawiyiin fi badal kulla awlaad al‑bikir min Bani Israaʼiil.
Wa ana chilt al‑Laawiyiin wa anteethum le Haaruun wa awlaadah achaan yakhdumu le Bani Israaʼiil fi kheemat al‑ijtimaaʼ wa yisawwu leehum al‑kaffaara.Wa be da,al‑waba ma yanzil fi Bani Israaʼiil wakit yaju gariib le l‑bakaan al‑mukhaddas. 
Wa Muusa wa Haaruun wa kulla mujtamaʼ Bani Israaʼiil sawwo kulla cheyy al‑bukhuss al‑Laawiyiin misil Allah amar beyah Muusa.
Wa l‑Laawiyiin tahharo nufuushum wa khassalo khulgaanhum wa Haaruun gaddamaahum misil hadiiye marfuuʼa le Allah.Wa sawwa leehum al‑kaffaara achaan yabgo taahiriin.
Wa baʼad da,al‑Laawiyiin gidro khadamo fi kheemat al‑ijtimaaʼ tihit muraakhabat Haaruun wa awlaadah.Wa sawwo kulla cheyy al‑bukhuss al‑Laawiyiin misil Allah amar beyah Muusa.
Wa battaan Allah hajja le Muusa wa gaal :
 Daahu khidmit al‑Laawiyiin.Ayyi waahid al‑umrah min 25 sana wa foog,waajib yugumm wa yakhdim fi kheemat al‑ijtimaaʼ.
Wa kan umrah lihig 50 sana,khalaas khalli yagiif battaan ma yakhdim.
Hu yisaaʼid akhwaanah al‑gaaʼidiin yahfado wa yakhdumu fi kheemat al‑ijtimaaʼ laakin ma yantuuh khidme khaassa leyah.Wa da l‑cheyy al‑waajib tisawwiih fi l‑khidme al‑tukhuss al‑Laawiyiin. 
Wa fi l‑chahar al‑awwal hana l‑sana al‑taaniye baʼad Bani Israaʼiil marago min balad Masir,Allah hajja le Muusa fi saharat Siinaaʼ wa gaal :
 Guul le Bani Israaʼiil yiʼayyudu iid al‑Fisha fi l‑wakit al‑muhaddad leyah.
Wa fi yoom 14 hana l‑chahar da,fi l‑makhrib,intu tiʼayyudu al‑iid da fi l‑wakit al‑muhaddad leyah hasab kulla gawaaniinah wa churuutah. 
Wa Muusa gaal le Bani Israaʼiil yiʼayyudu iid al‑Fisha.
Wa fi saharat Siinaaʼ,Bani Israaʼiil ayyado al‑iid da fi yoom 14 hana l‑chahar al‑awwal fi l‑makhrib.Wa humman sawwo kulla cheyy misil Allah amar beyah Muusa.
Wa laakin fi l‑yoom da,fi naas waahidiin limso janaaza wa najjaso nufuushum.Wa fi chaan da,humman ma yagdaro yiʼayyudu al‑iid fi l‑yoom da.Wa khalaas al‑naas dool jo giddaam Muusa wa Haaruun fi nafs al‑yoom
wa gaalo : Sahiih aniina ma taahiriin be sabab limisna janaaza.Laakin maala ma nagdaro nigaddumu hadiiye le Allah fi l‑wakit al‑muhaddad misil Bani Israaʼiil al‑aakhariin ? 
Wa Muusa gaal leehum : Arjooni lahaddi Allah yantiini amur fi chaanku. 
Wa Allah hajja le Muusa wa gaal :
 Guul le Bani Israaʼiil,humman wa kulla zurriiyaathum kan naas minhum ma taahiriin be sabab limso janaaza aw musaafiriin baʼiid kula,khalli yiʼayyudu iid al‑Fisha le Allah.
Wa laakin humman dool waajib yiʼayyudu al‑iid da be taʼkhiir yaʼni fi yoom 14 hana l‑chahar al‑taani fi l‑makhrib.Wa yaakulu al‑hamal wa l‑khubza bala tawwaara wa l‑khadaar al‑murr.
Wa ma yifaddulu cheyy min al‑akil da yagood lahaddi fajur.Wa ma yaksuru adum min laham al‑hamal.Wa yiʼayyudu iid al‑Fisha hasab gaanuunah sawa sawa.
 Wa laakin kan naadum taahir wa ma musaafir wa aba ma yiʼayyid iid al‑Fisha,al‑naadum da waajib yafsuluuh min ahalah be sabab hu ma gaddam hadiiye le Allah fi l‑yoom al‑muhaddad.Wa l‑naadum da waajib yilhammal masʼuuliiyit al‑zanib al‑hu sawwaah.
 Wa kan naadum ajnabi gaaʼid maʼaaku kula,khalli yiʼayyid iid al‑Fisha le Allah hasab kulla l‑gawaaniin wa l‑churuut hana iid al‑Fisha.Leeku intu al‑muwaatiniin wa le l‑ajnabi al‑maʼaaku kula,al‑gaanuun waahid bas. 
Wa wakit bano kheemat al‑ibaada,al‑sahaabaay nazalat wa khattat al‑kheema wa di l‑kheema al‑foogha al‑sanduug al‑indah liihaan al‑muʼaahada.Wa be l‑leel,al‑sahaabaay tidawwi misil al‑naar fi raas al‑kheema lahaddi fajur.
Wa l‑sahaabaay gaaʼide daayman mukhattiye al‑kheema wa be l‑leel tidawwi misil al‑naar.
Wa wakit al‑sahaabaay tugumm min al‑kheema,Bani Israaʼiil yisiiru.Wa wakit tanzil fi ayyi bakaan,Bani Israaʼiil yanzulu fi l‑bakaan da.
Bani Israaʼiil yisiiru be amur Allah wa yanzulu be amur Allah.Wa wakit al‑sahaabaay gaaʼide mukhattiye al‑kheema,humman yagoodu fi bakaanhum.
Wa kan al‑sahaabaay tagood titawwil mukhattiye kheemat al‑ibaada kula,Bani Israaʼiil yitiiʼu Allah wa ma yisiiru.
Hatta kan al‑sahaabaay tagood fi kheemat al‑ibaada le muddit ayyaam chiyya kula,Bani Israaʼiil yagoodu be amur Allah wa yisiiru be amur Allah.
Wa kan al‑sahaabaay tagood min achiiye lahaddi fajur wa tugumm tamchi kula,humman yisiiru.Wa kan tagood yoom wa leele wa tugumm tamchi kula,humman yisiiru.
Wa kan al‑sahaabaay tagood tiʼakhkhir mukhattiye al‑kheema misil yoomeen aw chahar aw ziyaada kula,Bani Israaʼiil yagoodu ma yisiiru abadan.Wa laakin wakit al‑sahaabaay tugumm tamchi,khalaas Bani Israaʼiil kula yisiiru.
Bani Israaʼiil yanzulu be amur Allah wa yisiiru be amur Allah.Wa humman yitiiʼu amur Allah al‑hu antaah be waasitat Muusa.
Wa Allah hajja le Muusa wa gaal :
 Sawwi leek burunji itneen madguugiin min fudda le tinaadi beehum mujtamaʼ Bani Israaʼiil wakit yilimmu aw wakit yisiiru hasab muʼaskaraathum.
Wakit yasmaʼo daribiin al‑burunji al‑itneen,kulla mujtamaʼ Bani Israaʼiil yilimmu giddaamak fi madkhal kheemat al‑ijtimaaʼ.
Wa laakin wakit yasmaʼo daribiin al‑burunji al‑waahid,al‑chuyuukh wa l‑kubaaraat hana khuchuum buyuut Bani Israaʼiil bas yilimmu giddaamak.
Wa kan tadurbu al‑burunji iddat marraat,khalaas al‑muʼaskar al‑naazil sabaah yugumm yisiir.
Wa kan tadurbu al‑burunji iddat marraat darbe taaniye,al‑muʼaskar al‑naazil wati yugumm yisiir.Wa daribiin al‑burunji iddat marraat da yiwassif al‑masaar.
Wa laakin wakit tinaadu mujtamaʼ al‑chaʼab le yilimmu,adurbu al‑burunji marra waahide bas.
Wa l‑burunji al‑itneen dool yadurbuuhum rujaal al‑diin min zurriiyit Haaruun.Wa da yabga leeku chart daayim min zurriiye le zurriiye.
 Wa wakit tamchu le l‑harib didd udwaanku al‑gaaʼidiin yahjumuuku fi baladku,adurbu al‑burunji al‑itneen iddat marraat.Wa be da,ana Allah Ilaahku nifakkir foogku wa ninajjiiku min udwaanku.
Adurbu al‑burunji fi farahku wa iidku wa fi l‑yoom al‑awwal hana kulli chahar.Wa adurbu al‑burunji wakit tigaddumu dahaaya muharragiin wa dahaaya al‑salaama.Wa be da,ana Ilaahku nifakkir foogku.Wa ana Allah Ilaahku. 
Wa fi yoom 20 hana l‑chahar al‑taani fi l‑sana al‑taaniye baʼad Bani Israaʼiil marago min balad Masir,al‑sahaabaay gammat min kheemat al‑ibaada al‑foogha al‑sanduug al‑indah liihaan al‑muʼaahada wa machat.
Wa Bani Israaʼiil kula khalaas saaro min saharat Siinaaʼ lahaddi bakaan al‑sahaabaay nazalat foogah fi kadaadit Faaraan.
Wa da awwal masaar al‑amaraahum beyah Allah be waasitat Muusa.
Wa l‑maachi awwal,muʼaskar Yahuuza tihit raaytah hasab majmuuʼtah al‑askariiye.Wa khaaydah Nahchuun wileed Aminadaab.
Wa maʼaayah gabiilat Yassaakar wa khaayidha Nataniil wileed Suuʼar.
Wa maʼaayah battaan gabiilat Zabuluun wa khaayidha Aliyaab wileed Hiiluun.
Wa baʼad da,fartago kheemat al‑ibaada.Wa zurriiyit Girchuun wa zurriiyit Maraari chaalooha wa saaro beeha.
Wa baʼad al‑kheema,muʼaskar Raʼuubiin saar tihit raaytah hasab majmuuʼtah al‑askariiye.Wa khaaydah Alisuur wileed Chadayuur.
Wa maʼaayah gabiilat Chimʼuun wa khaayidha Chalumiyiil wileed Surichadaay.
Wa maʼaayah battaan gabiilat Gaad wa khaayidha Aliyaasaf wileed Daʼuwiil.
Wa baʼad da,zurriiyit Gahaat saaro chaayliin al‑muʼiddaat al‑mukhaddasiin.Wa gabul zurriiyit Gahaat ma yiwassulu,al‑Laawiyiin al‑aakhariin yabnu kheemat al‑ibaada wa yijahhuzuuha leehum.
Wa baʼad da,muʼaskar Afraayim saar tihit raaytah hasab majmuuʼtah al‑askariiye.Wa khaaydah Alichamaʼ wileed Amihuud.
Wa maʼaayah gabiilat Manassa wa khaayidha Gamaliyiil wileed Fadahsuur.
Wa maʼaayah battaan gabiilat Banyaamiin wa khaayidha Abidaan wileed Gidʼuuni.
Wa fi l‑akhiir,muʼaskar Daan hu macha wara kulla l‑muʼaskaraat le yahfadoohum min wara.Wa hu saar tihit raaytah hasab majmuuʼtah al‑askariiye.Wa khaaydah Akhiʼaazar wileed Amichadaay.
Wa maʼaayah gabiilat Achiir wa khaayidha Fagʼiyiil wileed Ukran.
Wa maʼaayah battaan gabiilat Naftaali wa khaayidha Akhiiraʼ wileed Inaan.
Wa da bas al‑nizaam al‑saayriin beyah Bani Israaʼiil.Humman saayriin hasab majmuuʼaathum al‑askariiye.
Wa Muusa gaal le Hubaab wileed nasiibah Raʼuwiil al‑Midyaani : Aniina saayriin le l‑bakaan al‑Allah gaal yantiih leena.Taʼaal namchu sawa wa nisawwu leek al‑kheer achaan Allah gaal yisawwi le Bani Israaʼiil al‑kheer. 
Wa hu gaal : La !Ana ma namchi maʼaaku.Ana namchi le baladi wa ahali. 
Wa Muusa gaal leyah : La !Ma tikhalliina wiheedna achaan inta taʼarif al‑bakaan al‑adiil fi l‑kadaade al‑aniina nanzulu foogha.Taʼaal abga leena giid.
Wa kan macheet maʼaana nantuuk min al‑kheer al‑Allah yantiina. 
Wa gammo min jabal Allah wa macho masaafit talaata yoom.Wa sanduug muʼaahadat Allah waddooh giddaamhum achaan yaʼarfu al‑bakaan al‑yanzulu foogah.
Wa sahaabaayit Allah mukhattiyeehum be nahaar wakit yisiiru min fariighum.
Wa wakit sanduug muʼaahadat Allah yugumm le l‑masaar,Muusa yuguul : Gumm,ya Allah !Udwaanak yichittu wa khusmaanak yajru giddaamak ! 
Wa wakit al‑sanduug yanzil,Muusa yuguul : Gabbil,ya Allah,le chaʼabak Bani Israaʼiil al‑adadhum katiiriin. 
Wa yoom waahid,Bani Israaʼiil gammo yachku be zaʼal le Allah.Wa wakit hu simiʼ chakwaahum,khidib khadab chadiid wa nazzal fooghum naar wa l‑naar di haragat taraf fariighum.
Wa Bani Israaʼiil koorako le Muusa wa hu chahad Allah wa l‑naar di maatat.
Wa khalaas,humman sammo al‑bakaan da Tabʼiira (maʼanaatah bakaan al‑hariige) achaan naar Allah nazalat fooghum wa haragat min al‑fariig.
Wa yoom aakhar,al‑ajaanib al‑gaaʼidiin maʼa Bani Israaʼiil girmo wa dawwaro leehum laham.Wa Bani Israaʼiil zaathum gammo yabku wa yuguulu : Al‑jaham katalna.Nidooru laham naakulu !
Al‑yoom aniina alfakkarna al‑huut al‑gaaʼidiin naakuluuh fi Masir saakit bala gurus wa l‑fagguus wa l‑chammaam wa l‑basal al‑akhdar wa l‑tuum wa l‑basal.
Wa hassaʼ da,niiyitna gafalat min al‑akil achaan akil aakhar binchaaf ke ma fiih,illa l‑manna di. 
Wa l‑manna hi misil al‑kussubarra wa tinchaaf misil al‑samukh.
Wa Bani Israaʼiil yamchu yukhummuuha wa yarhakooha fi l‑murhaaka aw yudugguuha fi l‑fundug.Wa yirakkubuuha fi l‑buraam wa yisalluluuha kisaar kula.Wa tuʼmitha misil al‑kaʼak al‑sawwooh be dihin.
Wa be l‑leel wakit al‑karany yanzil fi l‑fariig,al‑manna kula tanzil maʼaayah.
Wa Muusa simiʼ kulla khuchuum buyuut Bani Israaʼiil gaaʼidiin yabku,ayyi waahid fi khachum baab kheemtah.Wa Allah khidib khadab chadiid wa achaan da,Muusa kula ziʼil.
Wa gaal le Allah : Maala sawweet cheyy fasil misil da leyi ana abdak ?Wa maala ma ridiit leyi ?Wa maala tukhutt masʼuuliiyit kulla l‑chaʼab da fi raasi ana ?
Kulla l‑naas dool,ana bas wilidtuhum walla ?Wa maala taamurni wa tuguul leyi :‹ Ahdinhum fi sadrak misil al‑amm tahdin sakhiirha,lahaddi tiwaddiihum fi l‑ard al‑ana waaʼadt beeha juduudhum. ›
Wa min ween ana nalga laham nantiih le kulla l‑chaʼab da ?Achaan humman gaaʼidiin yabku wa yuguulu leyi :‹ Antiina laham naakulu ! ›
Ana wiheedi ma nagdar nichiil masʼuuliiyithum achaan humman tugaal leyi.
Ya Rabb,kan di bas muʼaamalatak leyi,aktulni hassaʼ.Wa kan ana nalga minnak rida,battaan ma nichiif bala misil da. 
Wa Allah radda le Muusa wa gaal : Jiib leyi 70 raajil min chuyuukh Bani Israaʼiil al‑inta taʼarifhum kadar humman chuyuukh wa mukallafiin min Bani Israaʼiil.Chiilhum wa jiibhum giddaam kheemat al‑ijtimaaʼ wa hinaak humman yagiifu maʼaak.
Wa fi l‑bakaan da,ana nanzil wa nikallim maʼaak wa nichiil min al‑ruuh al‑gaaʼid foogak wa nukhuttah fooghum.Wa be da,humman yichiilu maʼaak masʼuuliiyit al‑chaʼab wa battaan inta ma tichiilha wiheedak.
Wa guul le l‑chaʼab :‹ Khassusu nufuusku wa ambaakir taakulu laham achaan Allah simiʼ bakiiku wakit gultu :“Al‑jaham katalna nidooru laham naakulu !Aywa,akheer leena kan gaʼadna fi Masir.”Wa fi chaan da,Allah yantiiku laham wa intu taakuluuh.
Wa l‑laham da,ma taakuluuh le muddit yoom aw yoomeen aw khamsa aw achara aw 20 yoom.
Laakin taakuluuh le muddit chahar tamaam lahaddi yamrug leeku min manaakhirku wa yitiir leeku.Wa da achaan abeetu Allah al‑gaaʼid fi usutku wa bakeetu giddaamah wa gultu :“Maala maragna min Masir ?”› 
Wa Muusa radda le Allah wa gaal : Al‑chaʼab al‑ana gaaʼid fi usuthum adad al‑askar 600 000.Wa be da kula,inta gult tantiihum laham yaakulu le muddit chahar kaamil !
Wa laakin kan nadbaho kulla l‑khanam wa l‑bagar kula yitimmu leehum walla ?Wa kan nakurbu kulla huut al‑bahar kula yitimm leehum walla ? 
Wa Allah gaal le Muusa : Iidi ana Allah gisayre walla ?Wa hassaʼ tichiif kan kalaami yilhaggag leek walla la. 
Wa Muusa marag min al‑kheema wa macha khabbaraahum le l‑chaʼab be kalaam Allah.Wa lamma al‑sabʼiin rujaal min chuyuukh Bani Israaʼiil wa khattaahum hawaale al‑kheema.
Wa Allah nazal fi lubb al‑sahaabaay wa kallam leyah.Wa chaal min al‑ruuh al‑gaaʼid foog Muusa wa khattaah foog al‑sabʼiin chuyuukh.Wa wakit al‑ruuh gaʼad fooghum,tawwaali gammo yitnabbaʼo wa battaan yoom aakhar ma sawwooh.
Wa laakin rujaal itneen,al‑waahid usmah Alidaad wa l‑aakhar usmah Midaad,humman kula min al‑sabʼiin kubaaraat wa ma macho maʼa l‑aakhariin le l‑kheema.Wa laakin humman kula al‑ruuh nazal fooghum wa gammo yitnabbaʼo fi l‑fariig.
Wa wileed waahid jara khabbar Muusa wa gaal : Alidaad wa Midaad gaaʼidiin yitnabbaʼo fi l‑fariig. 
Wa Yachuuʼ wileed Nuun musaaʼid Muusa min chabaabah,gaal : Ya sayyidi Muusa !Adharhum. 
Wa Muusa gaal leyah : Inta hasuud leyi walla chunu ?Aywa,khalli Allah yinazzil ruuhah fi kulla l‑chaʼab wa yisawwiihum kulluhum anbiya. 
Wa baʼad da,khalaas Muusa wa kulla chuyuukh Bani Israaʼiil gabbalo fi l‑fariig.
Wa khalaas,Allah jaab riih min ale l‑bahar wa jaabat maʼaaha tuyuur al‑salwa wa sabbathum fi l‑fariig fi ayyi jiihe lahaddi machi yoom.Munsabbiin fi l‑ard wa gaaymiin minha lahaddi duraaʼeen.
Wa Bani Israaʼiil gammo yukhummu al‑salwa tuul al‑leel wa tuul al‑nahaar lahaddi l‑yoom al‑taani.Wa lammo al‑salwa wa l‑ligi chiyya kula ligi 25 chuwaal wa charrooha hawaale al‑fariig le tijiff.
Wa wakit gaaʼidiin yaakulu al‑laham wa lissaaʼ ma kammalo min aklah ke bas,Allah khidib khadab chadiid wa darabaahum be waba chadiid.
Wa sammo al‑bakaan da Khibruut Hattaawa (maʼanaatah khubuur al‑garam).Achaan da bas al‑bakaan al‑dafano foogah al‑naas al‑garmaaniin le akil al‑laham.
Wa min Khibruut Hattaawa,Bani Israaʼiil saaro wa macho le Hasiruut wa gaʼado hinaak.
Wa yoom waahid,Mariyam wa Haaruun gammo didd Muusa be sabab al‑mara al‑hu akhadaaha min balad al‑Habacha.
Wa humman gaalo : Allah wa la kallam le Muusa wiheedah ?Hu ma kallam leena aniina kula walla ? Wa Allah simiʼ kalaamhum.
Wa Muusa kamaan,hu raajil miskiin wa ma yichiif nafsah ziyaada min kula naas al‑ard.
Wa tawwaali,Allah kallam le Muusa wa Haaruun wa Mariyam wa gaal leehum : Intu al‑talaata taʼaalu fi kheemat al‑ijtimaaʼ. Wa khalaas humman al‑talaata macho.
Wa tawwaali,Allah nazal fi amuud hana sahaab wa wagaf fi khachum baab al‑kheema wa naada Haaruun wa Mariyam wa humman zahafo giddaam.
Wa gaal : Asmaʼo kalaami.Kan fi nabi fi usutku ana Allah niʼarrif nafsi leyah be ruʼya wa nikallim leyah wakit hu naayim.
Wa laakin da ma misil ana gaaʼid nisawwiih maʼa Muusa abdi achaan hu raajil amiin fi kulla chaʼabi.
Wa nikallim maʼaayah khachum be khachum be kalaam waadih ma mulabbad.Wa ana nibayyin nafsi leyah wa hu yichiifni ana Allah.Wa be da,maala ma khuftu wa gammeetu didd Muusa abdi ? 
Wa Allah khidib leehum khadab chadiid wa khalaas khallaahum.
Wa min al‑sahaabaay gammat min al‑kheema bas,khalaas Mariyam karabaaha al‑jidaamwa hi bigat beeda karr misil al‑laban.Wa Haaruun kula wakit anlafat hu chaaf hi mujaddime.
Wa Haaruun gaal le Muusa : Ya siidi,Allah yikhalliik !Ma tinazzil foogna ikhaab be sabab al‑zanib al‑sawweenaah misil ma indina raas.
Wa khalli Mariyam ma tabga misil sakhiir al‑rumaaye al‑marag min batun ammah nuss laham jildah maʼkuul. 
Wa fi chaan da,Muusa chahad Allah wa gaal : Ya Ilaahi,achfiiha ! 
Wa laakin Allah radda leyah wa gaal : Kan abuuha bazakh leeha fi wijihha,al‑khajla ma takrubha le muddit sabʼa yoom walla ?Wa achaan da,aturduuha barra min al‑fariig le muddit sabʼa yoom wa baʼad da,khalli tigabbil. 
Wa be misil da,taradooha le Mariyam barra min al‑fariig le muddit sabʼa yoom.Wa l‑chaʼab ma saaro min bakaanhum lahaddi hi gabbalat.
Wa khalaas baʼad da,humman saaro min Hasiruut wa nazalo fi kadaadit Faaraan.
Wa Allah hajja le Muusa wa gaal :
 Rassil naas le yuruukhu leek balad Kanʼaan al‑ana nantiiha le Bani Israaʼiil.Chiil min ayyi gabiila naadum aagil le yimassil gabiilat abbahaatah wa rassilhum. 
Wa khalaas Muusa rassalaahum min kadaadit Faaraan hasab kalaam Allah.Wa l‑rujaal dool kulluhum min kubaaraat Bani Israaʼiil.
Wa dool asaameehum.Min gabiilat Raʼuubiin,Chammuuʼ wileed Zakkuur.
Wa min gabiilat Chimʼuun,Chaafaat wileed Huuri.
Wa min gabiilat Yahuuza,Kaalib wileed Yafuuna.
Wa min gabiilat Yassaakar,Yigaal wileed Yuusuf.
Wa min gabiilat Afraayim,Huuchaʼ wileed Nuun.
Wa min gabiilat Banyaamiin,Falti wileed Raafu.
Wa min gabiilat Zabuluun,Gaddiyiil wileed Suudi.
Wa min gabiilat Yuusuf wa da min gabiilat Manassa,Gaddi wileed Suusi.
Wa min gabiilat Daan,Amiyiil wileed Gamaali.
Wa min gabiilat Achiir,Satuur wileed Mikaayiil.
Wa min gabiilat Naftaali,Nahbi wileed Wafsi.
Wa min gabiilat Gaad,Gawiil wileed Maaki.
Wa dool asaame al‑naas al‑rassalaahum Muusa le yuruukhu balad Kanʼaan.Wa Muusa samma Huuchaʼ wileed Nuun be usum Yachuuʼ.
Wa Muusa rassalaahum le yuruukhu balad Kanʼaan wa gaal leehum : Amurgu min hini.Addu be saharat al‑Nagab wa amchu giddaam ale l‑jibaal.
Wa chiifu kikkeef al‑balad di wa akkudu min naasha kan gawiyiin walla daʼiifiin wa kan katiiriin walla chiyya.
Wa battaan akkudu adiil kan al‑balad di zeene walla fasle wa akkudu min buyuutha kan khiyam saakit walla mudun gawiyiin.
Wa chiifu kan ard al‑balad di tigawwim maʼaach walla la wa kan indaha chadar walla ma indaha.Wa ma takhaafo,jiibu maʼaaku chiyya min fawaakihha. Wa da,wakit awwal intaaj al‑inab.
Wa khalaas macho raakho kulla l‑balad min saharat Siin lahaddi Rahuub gariib le Labu Hamaat.
Wa humman macho be saharat Nagab lahaddi wassalo hillit Hibruun,bakaan al‑aaychiin foogah khuchuum buyuut Akhimaan wa Chiichaay wa Talmaay min zurriiyit Bani Anakh.Wa hillit Hibruun di banooha be sabʼa sana gubbaal hillit Suʼaan al‑gaaʼide fi Masir.
Wa humman wassalo fi waadi Achkuul wa hinaak gataʼo firiʼ al‑indah anguud hana inab wa daraʼooh fi uud wa chaalooh ambeenaathum fi kataafeehum.Wa chaalo rummaan wa tiin.
Wa l‑bakaan da,sammooh waadi Achkuul (maʼanaatah waadi al‑anguud) achaan Bani Israaʼiil gataʼo minnah anguud al‑inab.
Wa humman raakho al‑balad fi muddit 40 yoom wa gabbalo.
Wa jo ligo Muusa wa Haaruun wa kulla mujtamaʼ Bani Israaʼiil fi Khaadich al‑gaaʼide fi kadaadit Faaraan.Wa kallamo leehum wa le kulla Bani Israaʼiil be khabar al‑balad di wa wassafo leehum al‑fawaakih al‑jaaboohum minha.
Wa humman gaalo le Muusa : Aniina macheena fi l‑balad al‑inta rassaltina leeha wa sahiih al‑balad di samhe wa malaane be l‑laban wa l‑asal wa daahu fawaakihha.
Wa laakin naasha chudaad wa mudunhum kubaar wa gawiyiin wa chifna naas kubaar min zurriiyit Bani Anakh.
Wa l‑Amaalikh saakniin fi saharat Nagab wa l‑Hittiyiin wa l‑Yabuusiyiin wa l‑Amuuriyiin saakniin fi balad al‑jibaal.Wa l‑Kanʼaaniyiin saakniin jamb al‑bahar al‑Abyad wa fi khachum bahar al‑Urdun. 
Wa Kaalib sakkat al‑naas al‑gammo didd Muusa wa gaal : Gummu namchu nichiilu al‑balad achaan aniina nagdaro ninnasru fooghum ! 
Wa laakin al‑rujaal al‑raakho maʼaayah al‑balad gaalo : Ma nagdaro namchu nahjumu al‑naas dool achaan humman gawiyiin minnina. 
Wa khalaas,gammo ayyaro le Bani Israaʼiil al‑balad al‑humman macho raakhooha wa chaafooha.Wa gaalo : Al‑balad al‑rukhnaaha wa chifnaaha di ma adiile.Hi tikattil siyaadha wa kulla l‑naas al‑ligiinaahum hinaak foogha kula naas kubaar.
Wa aniina chifna naas min zurriiyit Bani Anakh wa humman naas tuwaal wa chudaad.Wa jambuhum aniina nichiifu nufuusna misil angurraasa.Wa humman kula yichiifuuna misil da. 
Wa kulla mujtamaʼ Bani Israaʼiil gaaʼidiin yikooruku wa yabku tuul al‑leele di.
Wa kulla l‑mujtamaʼ gammo yuluumu Muusa wa Haaruun wa gaalo leehum : Akheer leena kan mutna fi balad Masir aw numuutu fi l‑sahara di.
Maala Allah yiwaddiina fi l‑balad di achaan yaktuluuna be l‑seef ?Wa iyaalna wa awiinna yabgo kasiibe.Wa da akheer leena kan nigabbulu fi balad Masir. 
Wa gaalo ambeenaathum : Yalla nukhuttu leena cheekh aakhar wa nigabbulu fi balad Masir. 
Fi l‑bakaan da,Muusa wa Haaruun wagaʼo fi l‑turaab be wujuuhhum giddaam kulla mujtamaʼ Bani Israaʼiil al‑laammiin.
Wa min al‑naas al‑raakho al‑balad,Yachuuʼ wileed Nuun wa Kaalib wileed Yafuuna humman dool gammo charrato khulgaanhum min al‑zaʼal.
Wa gaalo le kulla l‑mujtamaʼ : Al‑balad al‑aniina rukhnaaha wa chifnaaha samhe marra waahid.
Kan Allah biriidna,yiwaddiina fi l‑balad di wa yantiiha leena hi al‑malaane be l‑laban wa l‑asal.
Wa hassaʼ da,ma taʼaso Allah wa ma takhaafo min sukkaan al‑balad di.Humman lugma kula ma tammo leena !Wa ilaahaathum al‑yahmuuhum kula aboohum wa laakin aniina Allah maʼaana.Wa fi chaan da,ma takhaafo minhum. 
Wa be sabab da,kulla l‑mujtamaʼ dawwaro yarjumuuhum.Wa tawwaali,majd Allah baan fi kheemat al‑ijtimaaʼ giddaam kulla Bani Israaʼiil.
Wa Allah gaal le Muusa : Lahaddi mata al‑chaʼab da yahgirni ?Be kulla l‑ajaayib al‑ana sawweethum fi usuthum kula humman ma aamano beyi.Yiʼaamunu beyi mata ?
Achaan da,ana ninazzil fooghum waba wa ma nantiihum warasathum.Wa minnak inta ana namrug umma kabiire wa chadiide minhum. 
Wa laakin Muusa gaal le Allah : Al‑Masriyiin yaʼarfu kadar inta bas maragt al‑chaʼab da be gudurtak min usuthum
wa hajjo beyah le sukkaan al‑balad di.Wa be da,sukkaan al‑balad di kula simʼo kadar inta Allah gaaʼid fi usut chaʼabak da.Wa bayyant nafsak leehum wa humman chaafo majdak be uyuunhum.Wa sahaabaaytak gaaʼide min foog leehum wa inta bas maachi giddaamhum be nahaar fi amuud hana sahaab wa be l‑leel fi amuud hana naar.
Wa kan inta katalt al‑chaʼab da khachum waahid,al‑umam al‑yasmaʼo be l‑khabar hana l‑cheyy al‑inta sawweetah da,yuguulu :
‹ Daahu Allah ma gidir yiwaddi al‑chaʼab fi l‑balad al‑hu halaf wa gaal yantiiha leehum.Achaan da,hu dammaraahum fi l‑sahara. ›
Wa hassaʼ wassif azamat gudurtak,ya Rabb,achaan inta gult :
‹ Ana Allah al‑Sabuur wa l‑Muhibb,nakhfir le l‑khaati wa l‑aasi.Wa laakin al‑muznib ma najʼalah bari.Wa niʼaakhib al‑iyaal be zunuub abbahaathum lahaddi l‑zurriiye al‑taalta wa l‑raabʼe. ›
Ya Rabb,be rahmatak al‑wasiiʼe akhfir le l‑chaʼab dool khataayaahum misil inta khafart leehum min maragtuhum min balad Masir lahaddi jibtuhum hini. 
Wa Allah radda leyah wa gaal : Ana khafart leehum be sabab suʼaalak.
Sahiih,ana hayy wa majdi yamla kulla l‑ard.
Wa l‑naas dool kulluhum chaafo majdi wa l‑ajaayib al‑ana sawweethum fi Masir wa fi l‑sahara di wa be da kula,jarrabooni achara marraat wa ma simʼo kalaami.
Wa fi chaan da,waahid minhum ma yichiif al‑balad al‑ana halaft nantiiha le juduudhum.Wa l‑yahguruuni kula,waahid minhum ma yichiifha.
Wa laakin abdi Kaalib galbah bigi minhum chig.Hu taabaʼ kalaami bala chakk.Hu da,ana niwaddiih fi l‑ard al‑hu raakh foogha wa zurriiytah yichiiluuha wa yaskunu foogha.
Wa hassaʼ,al‑Amaalikh wa l‑Kanʼaaniyiin saakniin fi l‑wudyaan.Wa intu kamaan,ambaakir gabbulu wa amchu battaan fi l‑sahara be l‑derib al‑yamchi beyah al‑bahar al‑Ahmar. 
Wa battaan Allah hajja le Muusa wa Haaruun wa gaal :
 Le mata mujtamaʼ Bani Israaʼiil al‑fasliin dool yuluumuuni ?Wa ana simiʼt al‑chakwa wa l‑luwaama al‑Bani Israaʼiil gaaymiin beeha diddi.
Guul leehum :‹ Nahlif be usmi al‑Hayy,niʼaamilku hasab kalaamku al‑intu gultuuh leyi.Wa da kalaam Allah.
Intu al‑hasabooku min umur 20 sana wa foog,kulluku tumuutu fi l‑sahara di achaan gammeetu tuluumuuni.
Abadan intu ma tadkhulu fi l‑balad al‑halaft wa gult nantiiha leeku le taskunu foogha.Illa Kaalib wileed Yafuuna wa Yachuuʼ wileed Nuun bas yadkhuluuha.
Wa iyaalku al‑gultu yabgo kasiibe,niwaddiihum wa humman yadkhulu fi l‑balad al‑intu abeetuuha.
Wa laakin intu dool kamaan,tumuutu fi l‑sahara di.
Wa iyaalku yabgo ruhhal wa yarhalo fi l‑sahara le muddit 40 sana wa yatʼabo be sabab khiyaanitku.Wa taʼabhum da,ma yikammil illa kan intu kulluku muttu fi l‑sahara.
Wa l‑arbaʼiin sana dool fi adad al‑arbaʼiin yoom al‑intu rukhtu wa chiftu fooghum al‑balad.Wa tilhammalo ikhaab khataayaaku le muddit 40 sana wa da ayyi yoom yisaawi sana.Wa be da,taʼarfu adaawti. ›
Wa da,ana Allah bas gultah :‹ Da bas al‑cheyy al‑ana nisawwiih le kulla l‑mujtamaʼ al‑fasliin al‑gammo diddi.Humman dool yikammulu wa yumuutu fi l‑sahara di.› 
Wa l‑naas al‑Muusa rassalaahum macho raakho wa chaafo al‑balad gabbalo wa ayyaro al‑balad.Wa battaan gammo harracho kulla mujtamaʼ Bani Israaʼiil didd Muusa.
Wa l‑naas dool maato be waba giddaam Allah achaan humman gammo ayyaro al‑balad al‑humman chaafooha.
Wa min al‑naas al‑macho raakho wa chaafo al‑balad illa Yachuuʼ wileed Nuun wa Kaalib wileed Yafuuna bas ma maato.
Wa wakit Muusa kallamaahum le Bani Israaʼiil be l‑kalaam da,humman hizno hizin chadiid.
Wa ambaakir be fajur badri,Bani Israaʼiil gammo macho ale balad al‑jibaal wa gaalo : Sahiih,aniina aznabna wa laakin hassaʼ khassadna namchu fi l‑balad al‑wassafaaha leena Allah. 
Wa laakin Muusa gaal : Maala tikhaalufu kalaam Allah ?Chokholku da,battaan ma yanjah.
Wa hassaʼ da,ma tamchu !Achaan Allah ma gaaʼid fi usutku wa kan tamchu,kula udwaanku yaktuluuku.
Wa l‑Amaalikh wa l‑Kanʼaaniyiin gaaʼidiin giddaamku wa yaktuluuku achaan intu abeetu ma titaabuʼu Allah.Wa hu kula ma yukuun maʼaaku. 
Wa Bani Israaʼiil gawwo ruuseehum wa macho ale balad al‑jibaal wa laakin wa la sanduug muʼaahadat Allah wa la Muusa ma harrako min al‑muʼaskar.
Wa l‑Amaalikh wa l‑Kanʼaaniyiin al‑saakniin fi l‑jibaal nazalo fooghum wa haaraboohum wa taradoohum lahaddi hillit Hurma.
Wa Allah hajja le Muusa wa gaal :
 Guul le Bani Israaʼiil :‹ Kan dakhaltu fi l‑balad al‑nantiiha leeku wa sakantu foogha,
waajib tigaddumu le Allah min bagarku aw khanamku hadiiye muharraga aw dahiiye muharraga aw dahiiye aakhara.Wa da achaan tihaggugu waʼadku aw tigaddumu hadiiye be niiyitku aw wakit tilimmu le l‑iid wa hu yarda be riihitha.
 ‹ Wa l‑yigaddim al‑hadiiye di le Allah,yigaddim maʼaaha hadiiye hana dagiig kooro mukhalbat be liitir hana dihin.
Wa battaan yigaddim liitir hana khamar hadiiyat charaab maʼa ayyi kharuuf dahiiye muharraga aw dahiiye aakhara.
 ‹ Wa kan le l‑kabich kamaan,yichiil maʼaayah hadiiye hana dagiig koorteen mukhalbat be liitir wa nuss hana dihin.
Wa yichiil liitir wa nuss hana khamar hadiiyat charaab wa yigaddimha le Allah wa hu yarda be riihitha.
 ‹ Wa kan yigaddim le Allah toor dahiiye muharraga aw dahiiye aakhara le yihaggig waʼadah aw le dahiiyat al‑salaama,
yigaddim maʼaayah hadiiye talaata kooro hana dagiig mukhalbat be liitreen hana dihin.
Wa yichiil liitreen hana khamar hadiiyat charaab wa yigaddimha hadiiye muharraga le Allah wa hu yarda be riihitha.
 ‹ Wa yisawwi misil da maʼa ayyi hadiiye hana toor wa kabich wa kharuuf wa anzaay.
Wa kan al‑bahaayim al‑yigaddimhum dool katiiriin kula,yisawwi maʼa ayyi waahid misil da.
Wa kan ayyi muwaatin yigaddim al‑hadaaya al‑muharragiin le Allah,khalli yisawwi misil da wa Allah yarda be riihithum.
 ‹ Wa kan naadum ajnabi gaaʼid maʼaaku mudda tawiile wa yidoor yigaddim hadiiye muharraga le Allah wa hu yarda be riihitha,khalli yisawwi misil intu gaaʼidiin tisawwuuh.
Wa da yabga leeku chart daayim min zurriiye le zurriiye le intu kulluku wa le l‑ajnabi al‑gaaʼid maʼaaku kula.Wa tisawwu misil da sawa sawa giddaam Allah.
Wa da yabga gaanuun waahid wa chart waahid leeku intu wa le l‑ajnabi al‑gaaʼid maʼaaku.› 
Wa Allah hajja le Muusa wa gaal :
 Hajji le Bani Israaʼiil wa guul leehum :‹ Kan dakhaltu fi l‑balad al‑niwaddiiku foogha
wa kan taakulu min khubzitha,gaddumu minha hadiiye le Allah.
Wa min awwal dagiigku,sawwu khubza wa gaddumuuha leyi hadiiye misil al‑hadiiye al‑intu tigaddumuuha leyi wakt al‑gatiʼ hana ziraaʼitku.
Wa min zurriiye le zurriiye,gaddumu leyi hadiiye min awwal dagiigku.
 ‹ Wa kan intu kulluku bala raayku bas ma tabbagtu waahid min wasaaya Allah al‑gaalaahum le Muusa,
yaʼni kulla l‑wasaaya al‑amaraaku beehum Allah be waasitat Muusa min awwal yoom wa baʼad da min zurriiye le zurriiye,
wa kan mujtamaʼ Bani Israaʼiil sawwo zanib bala raayhum wa kulluhum ma irfooh,khalaas kulluhum yigaddumu toor dahiiye muharraga le Allah wa hu yarda be riihitha.Wa yigaddumu hadiiye hana dagiig wa hadiiyat charaab misil fi l‑gaanuun wa tees dahiiye le kaffaarat al‑zanib.
Wa raajil al‑diin yisawwi kaffaara le zunuub kulla mujtamaʼ Bani Israaʼiil wa humman yalgo al‑khufraan.Achaan al‑zanib da sawwooh bala raayhum wa humman jaabo dahiiye muharraga le Allah wa gaddamo dahiiye le kaffaarat al‑zanib.
Wa l‑khufraan da le kulla mujtamaʼ Bani Israaʼiil wa le l‑ajnabi al‑saakin maʼaahum achaan al‑zanib al‑sawwooh bala raayhum da bukhuss kulla l‑chaʼab.
 ‹ Wa kan al‑zanib da sawwaah naadum waahid bas,hu yigaddim anzaay bitt sana dahiiye le kaffaarat al‑zanib.
Wa raajil al‑diin yisawwi kaffaara le l‑zanib hana l‑naadum al‑sawwaah bala raayah giddaam Allah.Wa wakit raajil al‑diin yisawwi kaffaara,al‑naadum da yalga al‑khufraan.
Kan al‑naadum min Bani Israaʼiil aw kan naadum ajnabi saakin maʼaahum kula,al‑gaanuun hana l‑zanib al‑yisawwuuh bala raayhum da waahid bas.
 ‹ Wa kan naadum min Bani Israaʼiil aw ajnabi gaaʼid maʼaahum kula kan sawwa zanib be niiytah,al‑naadum da sawwa jariime didd Allah.Wa be sabab da,waajib yafsuluuh min ahalah.
Achaan hu aba kalaam Allah wa khaalaf wasiiyaatah.Wa be da,waajib yafsuluuh wa yilhammal ikhaabah.› 
Wa yoom waahid fi l‑sahara,Bani Israaʼiil ligo naadum waahid gaaʼid yilaggit hatab fi yoom al‑sabt.
Wa humman karabooh le l‑naadum da wa waddooh giddaam Muusa wa Haaruun wa kulla mujtamaʼ Bani Israaʼiil.
Al‑naadum da khattooh fi l‑sijin achaan fi l‑wakit daak,gaanuun al‑yihaakumuuh beyah ke ma fiih.
Wa khalaas baʼad da,Allah gaal le Muusa : Khalli kulla mujtamaʼ Bani Israaʼiil yilimmu barra min al‑fariig wa yarjumu al‑naadum da lahaddi l‑moot. 
Wa khalaas,kulla l‑mujtamaʼ waddooh le l‑naadum da barra min al‑fariig wa rajamooh lahaddi maat.Wa da misil Allah amar beyah Muusa.
Wa battaan Allah gaal le Muusa :
 Hajji le Bani Israaʼiil wa guul leehum :‹ Min zurriiye le zurriiye tisawwu chanchali fi daayir khulgaanku wa khayyutuuh be kheet zahri.
Wa wakit tichiifu al‑chanchali da,tizzakkaro kulla wasaaya Allah wa titabbuguuhum.Wa be da,ma titaabuʼu chahwaat guluubku wa uyuunku al‑yiwadduuku fi l‑isyaan.
Wa misil da,tizzakkaro kulla wasiiyaatah wa titabbuguuhum wa tukuunu ummat Allah al‑saalhe.
Wa taʼarfu ana bas Allah Ilaahku al‑maragtuku min balad Masir le nabga Ilaahku.Wa ana bas Allah Ilaahku.› 
Wa Khuurah wileed Yishaar min khachum beet Gahaat min gabiilat Laawi chaal min gabiilat Raʼuubiin talaata naas wa humman Dataan wa Abiraam iyaal Aliyaab wa Uun wileed Faalat
wa gammo didd Muusa.Wa maʼaahum 250 raajil min chuyuukh wa masʼuuliin fi l‑mujtamaʼ wa naas maʼruufiin fi Bani Israaʼiil.
Wa humman kulluhum gammo didd Muusa wa Haaruun wa gaalo : Chokholku da bigi leena katiir !Kulla mujtamaʼ Bani Israaʼiil kulluhum mukhassasiin le Allah wa Allah gaaʼid maʼaahum.Wa maala intu tichiifu nufuusku ziyaada min jamaaʼat Allah ? 
Wa wakit Muusa simiʼ al‑kalaam da,wagaʼ be wijhah fi l‑turaab.
Wa baʼad da,gaal le Khuurah wa le naas Bani Israaʼiil al‑maʼaayah : Ambaakir fajur,Allah yiwassif leena al‑naadum al‑taabʼah wa l‑hu khassasah wa ridi beyah le yaji giddaamah.Wa l‑naadum al‑hu yaʼazilah da,hu bas yaji giddaamah.
Daahu al‑cheyy al‑tisawwuuh,inta Khuurah wa naas Bani Israaʼiil al‑maʼaak.Ayyi waahid yichiil mukhbar.
Wa ambaakir,subbu fooghum naar wa bakhuur wa gaddumuuh le Allah.Wa l‑naadum al‑Allah yaʼazilah da,hu bas al‑mukhassas.Wa chokholku da bigi leena katiir,ya iyaal Laawi. 
Wa Muusa gaal battaan le Khuurah : Asmaʼo,ya iyaal Laawi.
Kan Allah Ilaah Bani Israaʼiil azalaaku min mujtamaʼ Bani Israaʼiil wa ridi beeku le taju giddaamah wa takhdumu fi kheemat Allah wa tagiifu giddaam Bani Israaʼiil wa tisaaʼuduuhum,da chiyya leeku walla ?
Hu ridi beeku le taju giddaamah,inta wa kulla akhwaanak al‑Laawiyiin.Wa battaan tidooru khidmit rujaal al‑diin walla ?
Achaan da bas,inta wa kulla naasak gammeetu didd Allah.Wa Haaruun ke,hu yaatu intu tuluumuuh ? 
Wa Muusa naadaahum le Dataan wa Abiraam iyaal Aliyaab.Wa laakin humman gaalo leyah : Aniina abadan ma naju leek !
Inta maragtina min balad al‑malaane be l‑laban wa l‑asal wa jibtina numuutu fi l‑sahara di.Da ma tammaak walla ?Wa be da kula,battaan tidoor tahkim foogna ?
Be l‑sahiih inta ma waddeetna fi balad al‑malaane be l‑laban wa l‑asal.Wa ma anteetna warasa hana ziraaʼa wa la jineenaat inab.Inta tahsib aniina matmuusiin walla ?Khalaas,aniina abadan ma naju giddaamak. 
Wa min simiʼ al‑kalaam da,Muusa ziʼil zaʼal chadiid wa gaal : Ya Allah,ma takhbal hadaayaahum !Wa abadan ana ma chilt humaar hana naadum wa la sawweet leehum cheyy. 
Wa Muusa gaal battaan le Khuurah : Inta wa Bani Israaʼiil al‑maʼaak ambaakir taʼaalu giddaam Allah,inta wa humman wa Haaruun kula.
Wa ayyi waahid min naasak al‑miiteen wa khamsiin yichiil mukhbar wa yusubb foogah bakhuur wa ayyi waahid yigaddim mukhbarah giddaam Allah.Wa inta wa Haaruun kula tisawwu nafs al‑cheyy,tigaddumu makhaabirku. 
Wa khalaas ayyi waahid chaal mukhbarah wa sabba foogah naar wa bakhuur wa wagafo fi madkhal kheemat al‑ijtimaaʼ maʼa Muusa wa Haaruun.
Wa Khuurah lamma kulla naasah giddaam Muusa wa Haaruun fi madkhal kheemat al‑ijtimaaʼ wa tawwaali,majd Allah baan le kulla mujtamaʼ Bani Israaʼiil.
Wa Allah gaal le Muusa wa Haaruun :
 Amurgu min usut mujtamaʼ Bani Israaʼiil dool achaan ana nidammirhum hassaʼ. 
Wa laakin fi l‑bakaan da,Muusa wa Haaruun wagaʼo be wujuuhhum fi l‑turaab wa gaalo : Ya Rabb,inta al‑Ilaah al‑tamluk fi kulla makhluug hayy.Takhdab le kulla mujtamaʼ Bani Israaʼiil be sabab naadum waahid sawwa zanib walla ? 
Wa Allah radda le Muusa wa gaal :
 Guul le mujtamaʼ Bani Israaʼiil yikissu baʼiid min khiyam Khuurah wa Dataan wa Abiraam. 
Wa Muusa gamma macha bakaan Dataan wa Abiraam wa kulla chuyuukh Bani Israaʼiil taabaʼooh.
Wa Muusa hajja le mujtamaʼ Bani Israaʼiil wa gaal : Kissu baʼiid min khiyam al‑naas al‑aasiyiin dool.Wa ma tilammusu khumaamhum achaan ma tumuutu intu kula be sabab zunuubhum. 
Wa khalaas,kulla l‑chaʼab kasso baʼiid min al‑khiyam al‑saakniin fooghum Khuurah wa Dataan wa Abiraam.Wa laakin Dataan wa Abiraam marago waagfiin fi khuchuum biibaan khiyamhum maʼa awiinhum wa iyaalhum wa iyaal iyaalhum.
Wa Muusa gaal : Be misil da,taʼarfu kadar Allah bas rassalaani achaan nisawwi kulla cheyy be amrah.Wa taʼarfu ana ma sawweet cheyy be niiyti ana.
Kan al‑naas dool yumuutu moot tabiiʼi walla yabga leehum misil bigi fi l‑naas,Allah ma rassalaani.
Laakin kan Allah yisawwi cheyy al‑abadan ma bigi,misil kan al‑ard tinfatih wa tazruthum humman wa kulla cheyy al‑induhum wa hayyiin bas yindafnu maʼa l‑maytiin,be da intu taʼarfu kadar al‑naas dool hagaro Allah. 
Wa min Muusa kammal kalaamah da,tawwaali al‑ard anchaggat tihit rijleehum.
Wa zaratathum humman wa aayilaathum wa zaratat kulla naas Khuurah wa khumaamhum kula.
Humman wa khumaamhum hayyiin bas andafano maʼa l‑maytiin.Wa l‑ard ansaddat fooghum wa khalaas,bigo ma fiihum fi ust al‑mujtamaʼ.
Wa min chiddit siraakhhum,kulla naas Israaʼiil al‑simʼoohum arrado wa gaalo : Yalla najru achaan al‑ard ma tazrutna aniina kula ! 
Wa Allah nazzal naar akalat al‑miiteen wa khamsiin raajil al‑gaaʼidiin yigaddumu bakhuur le Allah.
Wa Allah hajja le Muusa wa gaal :
 Guul le raajil al‑diin Aliʼaazar wileed Haaruun yisill al‑makhaabir min ust al‑naar achaan humman mukhaddasiin wa khalli yichattit al‑jamur da baʼiid.
Wa be l‑makhaabir hana l‑naas al‑kaffo zunuubhum be ruuhhum dool,dugguuhum misil al‑birich wa aksu beehum al‑madbah.Wa l‑makhaabir al‑gaddamoohum le Allah dool mukhaddasiin.Wa l‑makhaabir al‑daggoohum dool yabgo alaamat tahziir le Bani Israaʼiil. 
Wa khalaas,raajil al‑diin Aliʼaazar chaal al‑makhaabir hana l‑nahaas al‑gaddamoohum al‑naas al‑hirgo.Wa daggoohum misil al‑birich wa kaso beehum al‑madbah.
Wa da yanti fikir le Bani Israaʼiil achaan ayyi naadum al‑ma min zurriiyit Haaruun ma yigaddim bakhuur le Allah wa yahrag misil Khuurah wa Bani Israaʼiil al‑maʼaayah.Wa da misil Allah gaalah be waasitat Muusa.
Wa ambaakir fajur,kulla mujtamaʼ Bani Israaʼiil gammo didd Muusa wa Haaruun wa gaalo : Intu bas kataltu chaʼab Allah ! 
Wa laakin wakit kulla mujtamaʼ Bani Israaʼiil lammo wa gammo didd Muusa wa Haaruun wa humman muwajjihiin ale kheemat al‑ijtimaaʼ,tawwaali chaafo al‑sahaabaay khattat al‑kheema wa majd Allah baan.
Wa Muusa wa Haaruun jo giddaam kheemat al‑ijtimaaʼ
wa Allah hajja le Muusa wa gaal :
 Amurgu min usut mujtamaʼ Bani Israaʼiil dool achaan ana nidammirhum hassaʼ. Fi l‑bakaan da,Muusa wa Haaruun wagaʼo be wujuuhhum fi l‑turaab.
Wa Muusa gaal le Haaruun : Chiil al‑mukhbar wa subb foogah jamur min al‑madbah wa subb foogah bakhuur wa amchi ajala le mujtamaʼ Bani Israaʼiil wa sawwi leehum al‑kaffaara achaan khadab Allah nazal fooghum wa l‑waba bada khalaas. 
Wa Haaruun chaal al‑mukhbar misil Muusa gaalah leyah wa jara le l‑chaʼab wa ligi al‑waba bada fi usuthum khalaas.Hu sabba al‑bakhuur fi l‑mukhbar wa sawwa leehum al‑kaffaara.
Wa hu wagaf ambeen al‑hayyiin wa l‑maytiin wa khalaas al‑waba wagaf.
Wa l‑naas al‑katalhum al‑waba adadhum 14 700.Wa da bala l‑naas al‑maato fi muchkilat Khuurah.
Wa Haaruun gabbal le Muusa fi madkhal kheemat al‑ijtimaaʼ achaan al‑waba wagaf khalaas.
Wa Allah hajja le Muusa wa gaal :
 Guul le Bani Israaʼiil ayyi cheekh gabiila yijiib asa wa da fi adad gabaayilhum al‑atnaachar.Wa aktib usum ayyi cheekh fi asaatah.
Wa fi asaat gabiilat Laawi aktib usum Haaruun achaan ayyi cheekh gabiila indah asa waahide.
Wa khutt al‑isay dool fi lubb kheemat al‑ijtimaaʼ giddaam al‑sanduug al‑foogah liihaan al‑muʼaahada fi l‑bakaan al‑ana nigaabilku foogah.
Wa l‑naadum al‑asaatah tikhaddir wa tisawwi nuwwaar,hu da bas al‑ana azaltah.Wa be da,ana niwaggif al‑luwaama al‑gaaymiin beeha Bani Israaʼiil didduku. 
Wa khalaas,Muusa kallam le Bani Israaʼiil wa kulla chuyuukhhum ayyi waahid jaab asaatah.Wa l‑chuyuukh al‑atnaachar ayyi cheekh gabiila jaab asaatah.Wa asaat Haaruun kula gaaʼide fi ust al‑isay dool.
Wa Muusa khatta al‑isay dool giddaam Allah fi lubb al‑kheema al‑foogha al‑sanduug al‑indah liihaan al‑muʼaahada.
Wa ambaakir fajur,Muusa dakhal fi l‑kheemat di wa chaaf asaat Haaruun al‑min gabiilat Laawi khaddarat wa sawwat nuwwaar wa indaha iyaal naajdiin.
Wa Muusa marag kulla l‑isay min giddaam Allah wa khattaahum giddaam Bani Israaʼiil wa ayyi cheekh chaaf asaatah wa chaalha.
Wa Allah gaal le Muusa : Gabbil asaat Haaruun wa khuttaha giddaam al‑sanduug da wa ahfadha misil alaama le l‑muʼaaridiin.Wa tiwaggif kalaamhum diddi wa be da,ma yumuutu. 
Wa Muusa tabbag kalaam Allah sawa sawa misil hu amarah beyah.
Wa Bani Israaʼiil gaalo le Muusa : Chiif daahu aniina kullina ke nahlako wa numuutu !
Wa ayyi naadum al‑yigarrib le kheemat Allah da yumuut !Wa da,ma numuutu kullina lahaddi aakhirna walla ? 
Wa Allah gaal le Haaruun : Inta wa iyaalak wa naas min ahalak tilhammalo al‑ikhaab hana ayyi khata al‑yukuun fi l‑muʼiddaat hana l‑bakaan al‑mukhaddas.Wa inta wa iyaalak bas tilhammalo al‑ikhaab hana ayyi khata al‑yukuun fi khidmit rujaal al‑diin.
Wa akhwaanak naas gabiiltak al‑Laawiyiin,khalli humman kula yigarrubu maʼaak le l‑beet al‑mukhaddas wa yakhdumu maʼaak wa yisaaʼuduuk.Wa laakin inta wa iyaalak bas tagiifu giddaam al‑kheema al‑foogha al‑sanduug.
Al‑Laawiyiin yakhdumu tihit amrak wa yahfado kulla kheemat al‑ibaada wa laakin ma yigarrubu le l‑muʼiddaat al‑mukhassasiin wa la le l‑madbah achaan ma yijiibu al‑moot le nufuushum wa la leeku intu.
Wa humman bas yisaaʼuduuku wa yakhdumu maʼaaku fi kulla l‑khidme al‑tukuun fi kheemat al‑ijtimaaʼ wa yahfadooha.Naadum aakhar ke ma yaji yakhdim maʼaaku.
Wa intu bas tahfado al‑bakaan al‑mukhaddas wa l‑madbah wa be da,battaan khadab Allah ma yanzil fi Bani Israaʼiil.
Wa daahu ana azalt akhwaanku al‑Laawiyiin min Bani Israaʼiil wa anteethum leeku misil hadiiye achaan yakhdumu fi kheemat al‑ijtimaaʼ.
Wa inta Haaruun wa awlaadak ahfado khidmit rujaal al‑diin wa akhdumu fi ayyi cheyy al‑bukhuss al‑madbah wa l‑bakaan al‑mukhaddas marra waahid al‑gaaʼid khaadi le l‑sitaar.Wa khidmit rujaal al‑diin di,ana anteetha leeku intu bas.Wa ayyi naadum aakhar kan yigarrib le l‑khidme di yumuut. 
Wa battaan Allah gaal le Haaruun : Daahu ana nantiik masʼuuliiye fi kulla l‑hadaaya al‑mukhaddasiin al‑yigaddumuuhum leyi Bani Israaʼiil.Wa l‑hadaaya dool,ana anteethum leek wa le awlaadak wa da yabga leeku hagg daayim.
Wa daahu haggak al‑talgaah min al‑hadaaya al‑mukhaddasiin al‑ma muharragiin misil kulla l‑hadaaya hana l‑dagiig wa kulla dahaaya le kaffaarat al‑zanib wa l‑dahaaya le kaffaarat al‑khata al‑yigaddumuuhum leyi ana.Kulla l‑hadaaya al‑mukhaddasiin dool,ana nantiihum leek inta wa awlaadak.
Wa min al‑hadaaya al‑mukhaddasiin dool inta taakul wa kulla l‑dukuur min iyaalak yaakuluuhum wa ajʼalhum mukhaddasiin leek.
 Wa daahu cheyy aakhar kula yabga haggak.Wa humman al‑hadaaya al‑yarfaʼoohum Bani Israaʼiil wa yigaddumuuhum,dool kula ana nantiihum leek inta wa le awlaadak wa le banaatak al‑gaaʼidaat maʼaak.Kulli insaan taahir min ahal beetak yagdar yaakul minhum wa da yabga leeku hagg daayim.
 Wa nantiik al‑zaka al‑yigaddumuuha le Allah min ahsan al‑dihin wa ahsan al‑khamar wa l‑gameh.
Wa ana nantiik inta kula awwal intaaj al‑yigaddumuuh le Allah min ziraaʼithum wa kulli insaan taahir min ahal beetak yagdar yaakul minnah.
Wa kulla cheyy al‑yikhassusuuh leyi Bani Israaʼiil,ana nantiih leek inta.
 Wa battaan nantiik kulla awlaad al‑bikir al‑yigaddumuuhum leyi ana Allah kan min al‑naas walla min al‑bahaayim kula.Wa laakin kulla awlaad al‑bikir min al‑naas wa l‑bahaayim al‑ma taahiriin,chiil tamanhum al‑yafdoohum beyah.
Wa wakit umur al‑wileed yitimm chahar,afdooh be 5 hajar fudda.Wa hasab al‑wazin al‑rasmi hana l‑bakaan al‑mukhaddas,ayyi hajar fudda yawzin 12 giraam.
 Wa laakin ma tafda wileed al‑bikir hana l‑bagar wa l‑khanam wa l‑inze achaan dool mukhassasiin le Allah.Adbahhum wa ruchch dammuhum fi l‑madbah wa harrig chahamhum hadiiye muharraga al‑Allah yarda be riihitha.
Wa l‑laham hana l‑hadaaya dool yabga hanaak maʼa l‑zoor al‑yarfaʼooh wa yigaddumuuh hadiiye wa l‑gaayme al‑zeene.
 Kulla l‑hadaaya al‑mukhaddasiin al‑yigaddumuuhum Bani Israaʼiil le Allah yabgo hagg daayim leek inta wa awlaadak wa banaatak al‑gaaʼidaat maʼaak.Wa da yabga leek wa le zurriiytak muʼaahada daayme maʼa Allah al‑abadan ma tingatiʼ. 
Wa battaan Allah gaal le Haaruun : Inta ma indak warasa fi arduhum wa la indak hagg maʼaahum.Ana bas nabga leek misil hagg wa warasa fi Bani Israaʼiil. 
Wa Allah gaal : Le zurriiyit Laawi ana nantiihum kulla l‑uchuur fi Israaʼiil warasa.Wa da fi badal al‑khidme al‑humman gaaʼidiin yakhdumuuha fi kheemat al‑ijtimaaʼ.
Wa be da,Bani Israaʼiil ma yigarrubu battaan le kheemat al‑ijtimaaʼ achaan da zanib al‑yijiib leehum al‑moot.
Wa l‑Laawiyiin humman bas yakhdumu fi kheemat al‑ijtimaaʼ wa humman yilhammalo natiijat khataahum.Wa da yabga leehum chart daayim min zurriiye le zurriiye.Wa laakin ma induhum warasa al‑yawrusuuha misil Bani Israaʼiil.
Al‑uchuur al‑yigaddumuuhum Bani Israaʼiil hadiiye le Allah dool,ana anteethum le l‑Laawiyiin misil warasa.Achaan ana gult humman ma induhum warasa al‑yawrusuuha misil Bani Israaʼiil. 
Wa Allah hajja le Muusa wa gaal :
 Guul le l‑Laawiyiin :‹ Kan ligo min Bani Israaʼiil al‑uchuur al‑ana anteethum leehum misil warasa,khalli humman kula yamurgu uchur al‑uchuur hadiiye le Allah.
Wa da yabga leeku misil hadaaya al‑yigaddumuuhum al‑naas al‑aakhariin min al‑gameh fi l‑madagg aw min asiir al‑inab.
Wa misil da,intu kula tigaddumu hadaaya le Allah min kulla l‑uchuur al‑intu talgoohum min Bani Israaʼiil.Wa l‑hadaaya dool hana Allah,antuuhum le Haaruun raajil al‑diin.
Wa min kulla cheyy al‑yantuuku,gaddumu minnah hadiiye le Allah wa l‑hadiiye al‑ahsan khassusuuha leyah. ›
 Wa guul leehum battaan :‹ Kan gaddamtu min kulla cheyy al‑ahsan,al‑faddal yagood leeku intu al‑Laawiyiin misil al‑faddal le l‑naas min al‑gameh fi l‑madagg wa asiir al‑inab.
Wa intu wa aayilaatku tagdaro taakulu minnah fi ayyi bakaan achaan di bas ujrat khidmitku al‑gaaʼidiin tisawwuuha fi kheemat al‑ijtimaaʼ.
Wa be misil da,wakit gaddamtu al‑ahsan min al‑achya dool,ma tilhammalo ayyi zanib.Wa ahtarumu al‑hadaaya al‑mukhaddasiin hana Bani Israaʼiil wa be da,ma tijiibu al‑moot le nufuusku.› 
Wa Allah gaal le Muusa wa Haaruun :
 Dool humman gawaaniin al‑chariiʼa al‑Allah amar beehum.Guul le Bani Israaʼiil yijiibu leek bagara chagra ma mukhalgana wa ma indaha ayyi eeb wa yoom waahid kula ma harato beeha.
Wa l‑bagara di sallumuuha le raajil al‑diin Aliʼaazar wa yiwaddiiha barra min al‑fariig wa yadbahooha giddaamah.
 Hu yichiil min dammaha be usbaʼah wa yuruchchah sabʼa marraat ale jiihat khachum kheemat al‑ijtimaaʼ.
Wa fi giddaam raajil al‑diin Aliʼaazar,yiharrugu al‑bagara di kullaha ke,farwitha wa lahamha wa dammaha wa baʼarha kula.
Wa raajil al‑diin yichiil uud hana arz wa firiʼ hana zuufa wa kheet ahmar wa yazgulhum fi l‑naar al‑gaaʼide tahrag foogha al‑bagara.
Wa raajil al‑diin yikhassil khulgaanah wa yilbarrad wa baʼad da,yigabbil fi l‑fariig wa laakin yagood nijis lahaddi achiiye.
Wa l‑harrag al‑bagara kula yikhassil khulgaanah wa yilbarrad be almi wa laakin yagood nijis lahaddi achiiye.
 Wa naadum waahid taahir yukhumm al‑rumaad hana l‑bagara wa yukhuttah barra min al‑fariig fi bakaan taahir.Wa mujtamaʼ Bani Israaʼiil yahfado al‑rumaad le yisawwu beyah almi al‑tathiir al‑yistaʼmalooh le mahiyiin al‑khata.
Wa l‑naadum al‑yukhumm al‑rumaad hana l‑bagara,hu kula yikhassil khulgaanah wa laakin yagood nijis lahaddi achiiye.Wa da yabga chart daayim le Bani Israaʼiil wa le l‑ajnabi al‑saakin maʼaahum.
 Kan naadum limis janaaza,hu yabga nijis le muddit sabʼa yoom.
Wa l‑naadum da,khalli yitahhir nafsah be almi al‑tathiir al‑sawwooh be rumaad al‑bagara fi l‑yoom al‑taalit wa fi l‑yoom al‑saabiʼ wa be da,hu yukuun taahir.Wa laakin kan ma yitahhir nafsah fi l‑yoom al‑taalit wa l‑yoom al‑saabiʼ,hu ma yabga taahir.
Kan naadum limis janaaza wa ma tahhar nafsah,yinajjis kheemat Allah.Wa l‑naadum da waajib yafsuluuh min Bani Israaʼiil achaan hu ma rachchooh be almi al‑tathiir wa hu nijis wa gaaʼid be najaastah.
 Wa daahu gaanuun al‑bukhuss al‑naadum al‑yumuut fi l‑kheema.Wa fi l‑haala di,ayyi naadum al‑yadkhul fi l‑kheema di aw gaaʼid foogha yabga nijis le muddit sabʼa yoom.
Wa ayyi maaʼuun maftuuh al‑ma indah sidaade masduuda foogah kula yukuun nijis.
 Ayyi naadum kan maachi fi l‑kadaade wa limis naadum maktuul be l‑seef aw limis naadum mayyit moot saakit aw limis udaam hana naadum aw limis khabur,al‑naadum da yabga nijis le muddit sabʼa yoom.
Wa le l‑naadum al‑ma taahir da,yichiilu min rumaad al‑bagara al‑harragooha le kaffaarat al‑zanib wa yusubbuuh fi maaʼuun wa yusubbu foogah almi nadiif.
Wa raajil waahid taahir yichiil firiʼ hana zuufa wa yidissah fi l‑almi da wa yuruchch beyah al‑kheema wa kulla l‑mawaaʼiin wa kulla l‑naas al‑gaaʼidiin fi lubbaha.Wa yuruchch al‑naadum al‑limis udaam hana naadum mayyit aw limis naadum maktuul be l‑seef aw limis naadum mayyit moot saakit aw limis khabur.
Wa l‑raajil al‑taahir yuruchch al‑naadum al‑nijis fi l‑yoom al‑taalit wa l‑yoom al‑saabiʼ.Wa fi l‑yoom al‑saabiʼ da,khataayah yinmahi.Wa baʼad da,yikhassil khulgaanah wa yilbarrad wa be achiiye hu yabga taahir.
Wa laakin al‑naadum al‑najjas nafsah wa ma tahharha,waajib yafsuluuh min al‑chaʼab achaan hu najjas al‑beet al‑mukhaddas hana Allah.Wa l‑naadum da gaaʼid be najaastah achaan ma rachchooh be almi al‑tathiir.
 Wa da yabga leehum chart daayim.Wa l‑naadum al‑yuruchch almi al‑tathiir da,waajib yikhassil khulgaanah.Wa kan naadum limis almi al‑tathiir da,yukuun nijis lahaddi achiiye.
Ayyi cheyy al‑yilammisah al‑naadum al‑nijis da,yukuun nijis wa l‑naadum limis naadum nijis,hu kula yukuun nijis lahaddi achiiye. 
Wa fi l‑chahar al‑awwal,kulla mujtamaʼ Bani Israaʼiil wassalo fi saharat Siin wa gaʼado fi hillit Khaadich wa da bakaan Mariyam maatat foogah wa dafanooha.
Wa fi l‑bakaan da,almi ma fiih wa Bani Israaʼiil lammo wa gammo didd Muusa wa Haaruun.
Wa humman harajo Muusa wa gaalo : Akheer leena kan mutna maʼa akhwaanna al‑maato min khadab Allah.
Maala jibtu jamaaʼat Allah fi l‑sahara di ?Achaan numuutu aniina wa bahaayimna walla ?
Maala maragtuuna min Masir wa jibtuuna fi l‑bakaan al‑fasil da ?Wa l‑bakaan da ma indah maʼaach wa la indah tiin wa la indah inab wa la indah rummaan.Wa almi hana charaab kula ma fiih. 
Wa Muusa wa Haaruun khallo al‑chaʼab wa macho fi madkhal kheemat al‑ijtimaaʼ wa wagaʼo be wujuuhhum fi l‑turaab.Wa khalaas majd Allah baan leehum.
Wa Allah hajja le Muusa wa gaal :
 Chiil asaatak.Inta wa akhuuk Haaruun limmu mujtamaʼ Bani Israaʼiil wa giddaamhum kulluhum guulu le l‑hajar :‹ Amrug almi !› Wa khalaas al‑hajar yamrug almi wa be l‑almi al‑yamrug min al‑hajar da,azgi kulla Bani Israaʼiil wa bahaayimhum. 
Wa misil Allah amarah beyah,Muusa chaal al‑asa min giddaam Allah min kheemat al‑ibaada.
Wa Muusa wa Haaruun lammo kulla Bani Israaʼiil giddaam al‑hajar.Wa Muusa gaal leehum : Asmaʼo,ya aasiyiin !Aniina namurgu leeku almi min al‑hajar da walla ? 
Wa Muusa rafaʼ iidah wa darab al‑hajar marrateen be asaatah.Wa khalaas almi jara be katara min al‑hajar.Wa mujtamaʼ Bani Israaʼiil chirbo wa zago kulla bahaayimhum.
Wa Allah gaal le Muusa wa Haaruun : Intu ma aamantu beyi wa giddaam Bani Israaʼiil ma ahtaramtuuni ana al‑Khudduus.Wa fi chaan da,intu abadan ma tiwaddu al‑chaʼab da fi l‑ard al‑ana anteetha leehum. 
Wa l‑bakaan da sammooh almi Mariiba (maʼanaatah almi al‑huraaj) achaan Bani Israaʼiil gammo didd Allah.Wa fi l‑bakaan da,Allah wassaf leehum khadaastah.
Wa min Khaadich,Muusa rassal naas le malik Adoom.Wa l‑naas dool gaalo le l‑malik : Akhwaanak Bani Israaʼiil yuguulu leek ke :‹ Inta taʼarif kulla l‑machaakil al‑bigo foogna.
Wa juduudna macho fi balad Masir wa aniina sakanna foogha mudda tawiile.Wa hinaak al‑Masriyiin sawwo al‑fasaala foog juduudna wa foogna aniina kula.
Wa aniina sarakhna wa chahadna Allah wa hu simiʼna wa rassal leena malak le yamrugna min Masir.Wa daahu aniina fi Khaadich al‑hille al‑gariib le huduud baladak.
Wa hassaʼ nidooru nuchuggu ardak wa ma nitallufu al‑ziraaʼa wa la chadar al‑inab wa ma nacharbo almi biyaarak.Aniina nichiilu al‑derib al‑usmah Derib al‑Malik wa la nimayyulu minnah isra wa la zeene lahaddi nagtaʼo ardak.› 
Wa laakin malik Adoom gaal : Ma tuchuggu ardi.Wa kan abeetu,namrug leeku wa nihaaribku. 
Wa Bani Israaʼiil gaalo leyah : Aniina nichiilu al‑derib wa kan nidooru almi leena walla le bahaayimna kula,nachruuh minnak chari.Wa laakin nidooru minnak tikhalliina nuchuggu ardak bas. 
Wa laakin malik Adoom gaal leehum : Ma tuchuggu ardi ! Wa hu marag laagaahum be deech kabiir wa gawi.
Wa be misil da,malik Adoom aba ma yikhalliihum le Bani Israaʼiil yuchuggu ardah.Wa humman gabbalo wa macho be derib aakhar.
Wa kulla l‑mujtamaʼ saaro min Khaadich wa nazalo fi jabal Hoor
al‑gaaʼid fi huduud balad Adoom.Wa hinaak Allah hajja le Muusa wa Haaruun wa gaal :
 Haaruun yumuut wa yalhag abbahaatah.Wa hu ma yadkhul fi l‑balad al‑ana anteetha le Bani Israaʼiil achaan intu isiitu kalaami fi almi Mariiba.
Wa inta,ya Muusa,chiil Haaruun wa wileedah Aliʼaazar wa atlaʼ beehum fi jabal Hoor.
Wa sill khulgaan raajil al‑diin min Haaruun wa labbishum le wileedah Aliʼaazar wa khalaas Haaruun yumuut fi l‑bakaan daak. 
Wa Muusa sawwa kulla cheyy misil Allah amarah beyah.Giddaam kulla mujtamaʼ Bani Israaʼiil,humman talaʼo fi jabal Hoor.
Wa Muusa salla khulgaan Haaruun minnah wa labbasaahum le wileedah Aliʼaazar.Wa khalaas Haaruun maat fi raas jabal Hoor.Wa baʼad da,Muusa wa Aliʼaazar nazalo min al‑jabal.
Wa wakit kulla mujtamaʼ Bani Israaʼiil irfo kadar Haaruun maat khalaas,humman bako wa hizno leyah le muddit 30 yoom.
Wa wakit al‑malik Araad al‑Kanʼaani al‑gaaʼid yaskun fi saharat Nagab simiʼ kadar Bani Israaʼiil jaayiin be derib Ataariim,hu laagaahum wa haarabaahum wa karab minhum masaajiin.
Wa baʼad da,Bani Israaʼiil aahado Allah wa gaalo : Kan dasseet leena al‑chaʼab da fi iideenna,aniina kula nidammuru kulla hillaalhum ma nikhallu minhum cheyy. 
Wa Allah khibil kalaamhum wa nasaraahum fi l‑Kanʼaaniyiin dool.Wa Bani Israaʼiil dammaro kulla l‑Kanʼaaniyiin dool wa hillaalhum ma khallo minhum cheyy.Wa sammo al‑bakaan da Hurma (maʼanaatah al‑damaar).
Wa Bani Israaʼiil saaro min jabal Hoor wa macho be l‑derib al‑yufuut be l‑bahar al‑Ahmar achaan humman yidooru yihawwugu baʼiid min balad Adoom.Wa laakin fi l‑derib,humman ma sabaro.
Wa gammo didd al‑Rabb wa didd Muusa wa gaalo : Maala maragtuuna min balad Masir wa jibtuuna le numuutu fi l‑sahara di ?Achaan hini ma fi khubza wa la almi wa akilna da,akil ma yanfaʼ.Taar leena khalaas. 
Wa khalaas Allah rassal leehum dabiib amchideegaat wa addo katiir min Bani Israaʼiil wa katalaahum.
Wa Bani Israaʼiil jo le Muusa wa gaalo leyah : Aniina aznabna wakit gammeena didd Allah wa diddak inta.Hassaʼ da,achhad leena Allah achaan yibaʼʼid minnina al‑dabiib da. Wa Muusa chahad leehum Allah.
Wa Allah gaal le Muusa : Asnaʼ daabi amchideegaat wa arfaʼah foog fi uud.Wa ayyi naadum al‑addaah daabi kan chaafah,battaan ma yumuut. 
Wa khalaas,Muusa sanaʼ daabi hana nahaas wa rafaʼah foog fi uud.Wa wakit daabi yiʼaddi naadum,kan al‑naadum da chaaf al‑daabi hana l‑nahaas da battaan ma yumuut.
Wa Bani Israaʼiil saaro wa nazalo fi Ubuut.
Wa battaan saaro min Ubuut wa nazalo fi Iyy Abaariim fi l‑sahara sabaah min balad Muwaab.
Wa min al‑bakaan da,saaro wa nazalo fi khachum waadi Zarad.
Wa minnah saaro wa nazalo khaadi le waadi Arnuun wa da l‑waadi al‑yuchugg al‑sahara wa jaayi min turaab al‑Amuuriyiin.Wa hu gaaʼid huduud ambeen balad Muwaab wa balad al‑Amuuriyiin.
Wa fi chaan da,fi kalaam maktuub fi kitaab al‑Huruub hana Allah wa l‑kalaam da bukhuss madiinat Waahib fi Suufa be wudyaanha wa waadi Arnuun
wa rujuulah al‑yusubbu ale madiinat Aar yabgo huduud Muwaab.
Wa min al‑bakaan da,saaro wa nazalo fi hillit Biir.Wa da l‑bakaan al‑Allah amar Muusa wa gaal leyah : Limm al‑chaʼab wa ana nantiihum almi. 
Wa Bani Israaʼiil khanno be l‑khine da : Atmi,ya biir,wa ya naas,khannu leeha katiir.
Wa l‑biir di hafarooha al‑kubaaraatwa gaddooha al‑hukkaambe isay mulukhumwa isay kheezaraanhum. Wa min al‑sahara,saaro lahaddi Mattaana
wa min Mattaana lahaddi Nahliyiil wa min Nahliyiil lahaddi Baamoot.
Wa min Baamoot saaro lahaddi l‑waadi al‑fi balad Muwaab wa da ale raas jabal al‑Fisga al‑minnah tinchaaf kulla l‑sahara.
Wa Bani Israaʼiil rassalo naas le Siihuun malik al‑Amuuriyiin wa gaalo leyah :
 Nidooru nuchuggu ardak wa ma nitallufu al‑ziraaʼa wa la chadar al‑inab wa ma nacharbo almi biyaarak.Aniina nichiilu al‑derib al‑usmah Derib al‑Malik lahaddi nagtaʼo ardak. 
Wa laakin al‑malik Siihuun aba ma yanti izin le Bani Israaʼiil yuchuggu ardah.Hu lamma deechah wa marag laaga Bani Israaʼiil fi l‑sahara.Wa hu ja fi Yahaas wa haarabaahum le Bani Israaʼiil.
Wa laakin Bani Israaʼiil haarabooh wa katalooh be l‑seef wa chaalo ardah min waadi Arnuun lahaddi waadi Yabbuukh.Wa laakin wagafo fi l‑huduud al‑gawiiye hana Bani Ammuun.
Wa Bani Israaʼiil chaalo kulla mudun al‑Amuuriyiin wa sakano fooghum.Humman sakano fi Hachbuun wa kulla l‑hillaal al‑taabʼiin leeha.
Wa Hachbuun hi madiinat Siihuun malik al‑Amuuriyiin al‑haarab malik Muwaab al‑awwal wa chaal minnah kulla ardah lahaddi waadi Arnuun.
Wa be sabab da,al‑khannaayiin gaalo : Taʼaalu le madiinat al‑malik Siihuunnabnu Hachbuun wa nigawwuuha.
Achaan min Hachbuun maragat naarwa min hillit Siihuun maragat ambalbaalawa akalat hillit Aar fi balad Muwaabwa siyaad al‑bakaan al‑aalijamb waadi Arnuun.
Ya khasaaritki,ya balad Muwaab !Ya chaʼab al‑ilaahku Kamuuch,intu addammartu khalaas.Intu jaʼaltu awlaadku matruudiinmin malik al‑Amuuriyiinwa hasabtu banaatku masjuunaatfi iideen Siihuun.
Wa laakin hassaʼ aniina Bani Israaʼiiltaʼʼanna al‑Amuuriyiin be l‑huraabwa dammarnaahummin Hachbuun lahaddi Diibuunwa kharabnaahummin Nuufah lahaddi Miidba. 
Wa be misil da,Bani Israaʼiil sakano fi balad al‑Amuuriyiin.
Wa Muusa rassal naas le yuruukhu madiinat Yaʼziir.Wa Bani Israaʼiil chaalo kulla l‑hillaal al‑taabʼiin leeha.Wa nahabo al‑Amuuriyiin al‑saakniin fooghum.
Wa baʼad da,Bani Israaʼiil chaalo derib aakhar wa macho ale Baachaan.Wa Oog malik Baachaan marag laagaahum hu wa kulla chaʼabah le yihaaribhum fi Idraʼi.
Wa Allah gaal le Muusa : Ma takhaaf minnah,ana nisallimah leek fi iidak,hu wa kulla chaʼabah wa baladah.Wa inta tisawwi foogah misil inta sawweet foog Siihuun malik al‑Amuuriyiin al‑hakam fi Hachbuun. 
Wa khalaas Bani Israaʼiil annasaro foog Oog malik Baachaan wa katalooh hu wa iyaalah wa kulla chaʼabah lahaddi naadum waahid kula minhum ma faddal.Wa chaalo baladah.
Bani Israaʼiil saaro wa nazalo fi kadaadit Muwaab sabaah le bahar al‑Urdun mugaabiliin Ariiha.
Wa hassaʼ,taʼaal alʼanhum achaan humman gawiyiin minnina.Wa be da,akuun ana ninnasir fooghum wa natrudhum min al‑balad.Achaan ana naʼarif kadar al‑naadum al‑inta baaraktah yabga mubaarak wa l‑laʼantah yabga malʼuun. 
Wa kubaaraat Muwaab wa kubaaraat Midyaan chaalo maʼaahum bayaad wa macho le Balʼaam.Wa wakit humman wassalo,khabbarooh be kalaam Balaakh.
Wa Balʼaam gaal leehum : Al‑leele arugdu maʼaayi hini wa ambaakir,ana nikhabbirku be kalaam Allah al‑yuguulah leyi. Wa khalaas,kubaaraat al‑Muwaabiyiin gaʼado maʼa Balʼaam.
Wa be l‑leel,al‑Rabb saʼal Balʼaam wa gaal leyah : Al‑rujaal al‑maʼaak dool yaatumman ? 
Wa Balʼaam gaal le l‑Rabb : Balaakh wileed Siffuur malik Muwaab rassalaahum leyi wa gaal :
‹ Daahu fiyah chaʼab katiiriin marra waahid marago min balad Masir.Taʼaal alʼanhum leyi wa be da,akuun ana ninnasir fooghum wa natrudhum.› 
Wa l‑Rabb gaal le Balʼaam : Inta wa la tamchi maʼaahum wa la talʼan al‑chaʼab da achaan al‑chaʼab da mubaarak. 
Wa ambaakir fajur,Balʼaam gamma wa gaal le kubaaraat Balaakh : Gabbulu baladku.Allah aba ma yikhalliini namchi maʼaaku. 
Wa kubaaraat Muwaab gabbalo le Balaakh wa gaalo leyah : Balʼaam aba ma yaji maʼaana. 
Wa laakin Balaakh battaan rassal kubaaraat aakhariin katiiriin wa muhimmiin min al‑awwal.
Wa l‑kubaaraat jo le Balʼaam wa gaalo leyah : Balaakh wileed Siffuur buguul leek ke :‹ Min fadlak,taʼaal leyi ma taaba.
Wa ana nicharrifak wa nisawwi leek ayyi cheyy al‑tidoorah minni.Min fadlak,taʼaal !Alʼan leyi al‑chaʼab da.› 
Wa Balʼaam radda le l‑naas al‑rassalaahum Balaakh wa gaal : Kan Balaakh yantiini kulla l‑fudda wa l‑dahab al‑fi beetah kula,ana ma nagdar nisawwi leyah cheyy wa la kabiir wa la sakhayyar didd amur Allah Ilaahi.
Wa hassaʼ da,intu kula al‑leele agoodu hini lahaddi ana naʼarif al‑cheyy al‑yuguulah leyi Allah battaan. 
Wa be l‑leel,al‑Rabb hajja le Balʼaam wa gaal leyah : Kan al‑naas dool jo battaan le yinaaduuk,khalaas amchi maʼaahum.Wa laakin sawwi al‑cheyy al‑ana nuguulah leek bas. 
Wa ambaakir fajur,Balʼaam gamma chadda humaartah wa macha maʼa kubaaraat Muwaab.
Wa be da kula,Allah khidib le Balʼaam wakit gamma maachi wa khalaas malak Allah wagaf leyah fi l‑derib achaan yadharah.Wa Balʼaam raakib fi humaartah wa maʼaayah itneen min khaddaamiinah.
Wa wakit al‑humaara chaafat malak Allah waagif fi l‑derib wa seefah masluul fi iidah,talagat al‑derib wa dagachat al‑khala.Wa Balʼaam gamma yudugg al‑humaara le yijiibha fi l‑derib.
Wa battaan malak Allah macha wagaf fi l‑derib fi bakaan chiyya dayyig al‑yufuut ambeen daraadir itneen hana jineenaat inab.
Wa wakit al‑humaara chaafat malak Allah,lammat fi l‑durdur wa asarat rijil Balʼaam fi l‑durdur.Wa hu gamma battaan yuduggaha.
Wa battaan malak Allah macha giddaam wagaf fi bakaan dayyig marra waahid ma indah faraga al‑yufuutu beeha wa la isra wa la zeene.
Wa wakit al‑humaara chaafat malak Allah,ragadat be Balʼaam.Wa hu ziʼil wa gamma yuduggaha be asaatah.
Wa Allah anta khachum le l‑humaara achaan tihajji wa gaalat le Balʼaam : Ana sawweet leek chunu lahaddi tuduggini talaata marraat ? 
Wa Balʼaam gaal leeha : Inti gaaʼide talʼabe beyi wa kan awwal ana indi seef,wakit da ana gataʼt raaski khalaas. 
Wa l‑humaara gaalat le Balʼaam : Ana ma humaartak al‑gaaʼid tarkab foogi min zamaan lahaddi l‑yoom ?Wa yoom waahid kula,ana sawweet cheyy misil da walla ? Wa Balʼaam gaal : La,abadan. 
Wa fi l‑bakaan da,Allah kachaf le Balʼaam wa hu chaaf malak Allah waagif fi ust al‑derib wa seefah masluul fi iidah.Wa tawwaali,Balʼaam dangar fi l‑ard wa sajad.
Wa malak Allah gaal leyah : Maala daggeet humaartak talaata marraat ?Wa daahu ana jiit le nadharak achaan makhatarak da ma ajabni.
Al‑humaara chaafatni wa talaata marraat hi baarat minni.Wa kan awwal hi ma baarat minni,wakit da ana kataltak khalaas wa khalleetha hi hayye. 
Wa Balʼaam gaal le malak Allah : Ana aznabt wa ma irift kadar inta bas gaaʼid fi derbi.Wa kan makhatari da ma ajabaak,ana nigabbil. 
Wa laakin malak Allah gaal leyah : Amchi maʼa l‑rujaal dool.Wa laakin guul al‑kalaam al‑ana nuguulah leek bas. Wa khalaas Balʼaam macha maʼa l‑kubaaraat al‑rassalaahum Balaakh.
Wa wakit Balaakh simiʼ kadar Balʼaam jaayi leyah,hu marag laagaah fi madiinat Iir fi huduud Muwaab jamb waadi Arnuun.
Wa Balaakh gaal le Balʼaam : Maala ma jiit wakit ana rassalt leek awwal marra wa azamtak ?Inta tahsib ana ma nagdar nantiik charaf walla ? 
Wa Balʼaam radda leyah wa gaal : Hassaʼ daahu ana jiit leek !Wa ana ma nagdar nuguul ayyi cheyy illa l‑kalaam al‑yuguulah leyi al‑Rabb. 
Wa Balʼaam macha maʼa Balaakh wa dakhalo fi hillit Kharyat Husuut.
Wa Balaakh gaddam dahaaya hana bagar wa khanam wa anta minhum le Balʼaam wa l‑kubaaraat al‑jo maʼaayah.
Wa ambaakir fajur,Balaakh chaal Balʼaam wa talaʼo fi raas hajar al‑binaaduuh Baamoot Baʼal wa min hinaak,humman chaafo nuss min Bani Israaʼiil.
Wa Balʼaam gaal le Balaakh : Abni leyi hini sabʼa madbah wa jiib leyi sabʼa tiiraan wa sabʼa kubchaan. 
Wa Balaakh sawwa misil Balʼaam gaalah leyah.Wa humman al‑itneen gaddamo dahiiye hana toor wa kabich fi ayyi madbah.
Wa Balʼaam gaal le Balaakh : Agiif jamb dahiiytak al‑muharraga wa ana kamaan namchi hinaak.Akuun Allah yaji wa yihajji leyi wa ayyi kalaam al‑yuguulah leyi ana nuguulah leek. Wa macha fi raas al‑jabal.
Wa l‑Rabb baan wa Balʼaam gaal leyah : Ana baneet sabʼa madbah wa gaddamt dahiiye fi ayyi waahid toor wa kabich. 
Wa Allah kallam le Balʼaam wa gaal leyah : Gabbil amchi le Balaakh wa guul leyah al‑kalaam da. 
Wa Balʼaam gabbal le Balaakh wa ligiih waagif jamb dahiiytah al‑muharraga wa kulla kubaaraat Muwaab waagfiin maʼaayah.
Wa khalaas,bada be l‑chiʼir wa gaal : Min Araam,Balaakh malik Muwaab jaabaaniwa min jibaal al‑sabaah,naadaani wa gaal :‹ Taʼaal le Yaakhuub alʼanah leyiwa taʼaal ayyir Israaʼiil aduuyi. ›
Wa kikkeef nalʼan naadumal‑Ilaah ma laʼanah ?Wa kikkeef nihaddid naadumal‑Allah ma haddadah ?
Wa wakit nichiifhummin raas al‑hajarwa wakit niraakhibhummin raas al‑jabal,ana nichiifhum chaʼab yaskun maʼzuulwa ma mahsuubiin maʼa baagi al‑umam.
Zurriiyit Yaakhuub misil al‑turaab.Yaatu yagdar yahsibhum ?Wa Bani Israaʼiil misil al‑ramla.Yaatu yalga adadhum ?Khalli ana numuut fi moot al‑saalihiinwa nintahi misil humman antaho. 
Wa Balaakh gaal le Balʼaam : Chunu al‑sawweetah leyi da ?Ana naadeetak le talʼan leyi aduuyi wa daahu inta baaraktuhum khalaas ! 
Wa Balʼaam radda leyah wa gaal : Ana ma nikallim al‑kalaam al‑Allah gaalah leyi walla ? 
Wa Balaakh gaal battaan : Taʼaal maʼaayi fi bakaan aakhar wa min hinaak,tichiif al‑chaʼab da.Wa inta tichiif nussuhum bas ma kulluhum ke.Wa min al‑bakaan da,alʼanhum leyi. 
Wa wadda Balʼaam foog fi raas jabal al‑Fisga wa da l‑bakaan al‑yiraakhubu minnah.Wa bana sabʼa madbah wa gaddam dahiiye hana toor wa kabich fi ayyi madbah.
Wa Balʼaam gaal le Balaakh : Agiif jamb dahiiytak al‑muharraga wa ana kamaan namchi hinaak narja Allah yaji leyi. 
Wa khalaas,Allah ja le Balʼaam wa kallamah.Wa gaal leyah : Gabbil amchi le Balaakh wa guul leyah al‑kalaam da. 
Wa Balʼaam gabbal le Balaakh wa ligiih waagif jamb dahiiytah al‑muharraga wa kulla kubaaraat Muwaab waagfiin maʼaayah.Wa Balaakh saʼalah wa gaal leyah : Allah gaal leek chunu ? 
Wa khalaas,Balʼaam bada be l‑chiʼir wa gaal : Gumm,ya Balaakh,wa asmaʼwa khutt adaanak leyi,ya wileed Siffuur.
Al‑Ilaah ma misil al‑insaan yakdibwa la misil Bani Adam yandam.Kulla cheyy al‑yuguulah,hu yisawwiihwa yihaggig kalaamah al‑yihajjiih.
Ana ligiit amur nibaarikachaan hu baarakaahum khalaas.Wa battaan ana ma nagdar nisawwicheyy aakhar.
Ma fi zanib fi zurriiyit Yaakhuubwa la zulum fi Bani Israaʼiil.Allah Ilaahhum yukuun maʼaahumwa humman yahmudu Allah malikhum.
Allah maragaahum min balad Masirwa induhum gudramisil gudrat al‑jaamuus.
Ma fi al‑yikallim be ilim al‑kheebfi zurriiyit Yaakhuubwa ma fi al‑yichawwiffi Bani Israaʼiil.Wa fi wakit muwaafig,zurriiyit Yaakhuub wa Bani Israaʼiilyaʼarfu kulla cheyy al‑Allah yisawwiih.
Daahu al‑chaʼabgamma misil al‑nimirwa wagaf misil al‑duud.Ma yunuum kan ma akalseede al‑hu saadaahawa la yargud kan ma chiribdamm al‑seede al‑hu katalaaha. 
Wa Balaakh gaal le Balʼaam : Kan ma talʼanhum da,ma tibaarikhum kula ! 
Wa Balʼaam radda leyah wa gaal : Ana ma gult leek ?Ana nihajji kulla l‑kalaam al‑Allah yuguulah leyi. 
Wa Balaakh gaal le Balʼaam : Taʼaal niwaddiik bakaan aakhar.Akuun min al‑bakaan daak al‑Rabb yarda inta talʼan leyi al‑chaʼab da. 
Wa Balaakh wadda Balʼaam fi raas jabal Faʼuur wa min al‑bakaan da,tinchaaf al‑sahara.
Wa Balʼaam gaal le Balaakh : Abni leyi hini sabʼa madbah wa jiib leyi sabʼa tiiraan wa sabʼa kubchaan. 
Wa Balaakh sawwa misil Balʼaam gaalah leyah wa gaddam dahiiye hana toor wa kabich fi ayyi madbah.
Wa wakit Balʼaam irif kadar Allah yidoor yibaarik Bani Israaʼiil,hu ma sawwa misil al‑marraat al‑awwal le yaʼarif al‑kheeb wa laakin wajjah ale l‑sahara.
Wa wakit Balʼaam rafaʼ raasah,chaaf kulla Bani Israaʼiil naazliin hasab gabaayilhum.Wa khalaas Ruuh Allah nazal foogah.
Wa bada be l‑chiʼir wa gaal : Da kalaam Balʼaam wileed Baʼuur.Da kalaam al‑raajil al‑yichiif adiil.
Da kalaam al‑naadumal‑yasmaʼ kalaam al‑Ilaahwa wakit yasjud,uyuunah yinfathuyichiif al‑ruʼyaal‑yiwassifha leyah Allah al‑Gaadir.
Khiyamku samhiin,ya zurriiyit Yaakhuub,wa masaakinku al‑taskunu fooghum,ya Bani Israaʼiil.
Khiyamku marsuusiin misil waadiwa misil jineenaat fi khachum al‑baharwa misil chadar al‑kitir al‑Allah gawwamahwa misil chadar al‑arz fi khachum al‑almi.
Almi yisiil min eenahwa bizirtah yazguuha be almi katiir.Wa malikhum yabga ziyaada min al‑malik Agaagwa mamlakatah tabga gawiiye.
Wa l‑Ilaah maragaahummin balad Masirwa induhum gudratmisil gudrat al‑jaamuus.Wa yidammuru al‑umamal‑humman udwaanhumwa yitaʼʼunuuhum be nuchchaabhumwa yikassuru udaamhum.
Humman misil al‑duud al‑yabrukwa l‑duudaay al‑targud.Yaatu al‑yagdar yigawwimhum ?Mabruuk al‑yibaarikkuwa malʼuun al‑yalʼanku. 
Wa khalaas Balaakh ziʼil didd Balʼaam wa darab ambeenaat iideenah wa gaal : Ana naadeetak le talʼan leyi udwaani.Wa daahu le taalit marra inta baaraktuhum !
Yalla !Amchi baladak !Awwal ana gult nicharrifak wa laakin daahu Allah daharak min al‑charaf da. 
Wa Balʼaam radda le Balaakh wa gaal : Ana kallamtuhum le naasak al‑inta rassaltuhum wa gult :
‹ Kan Balaakh yantiini kulla l‑fudda wa l‑dahab al‑fi beetah kula,ana ma nagdar nisawwi cheyy didd amur Allah wa ana be nafsi ma nagdar nisawwi kheer wa la charr.Ana nuguul illa l‑kalaam al‑Allah gaalah bas.› 
Wa battaan Balʼaam gaal : Hassaʼ,gubbaal ma nigabbil le chaʼabi,taʼaal niʼooriik be l‑cheyy al‑yisawwiih al‑chaʼab da baʼadeen fi chaʼabak. 
Wa khalaas,bada be l‑chiʼir wa gaal : Da kalaam Balʼaam wileed Baʼuur.Da kalaam al‑raajil al‑yichiif adiil.
Da kalaam al‑naadumal‑yasmaʼ kalaam al‑Ilaahwa indah ilim min al‑Aaliwa wakit yasjud,uyuunah yinfathuyichiif al‑ruʼyaal‑yiwassifha leyah Allah al‑Gaadir.
Ana nichiif al‑jaayiwa laakin ma yaji hassaʼ.Ana gaaʼid nichiifahwa laakin ma min gariib.Min zurriiyit Yaakhuub tatlaʼ najmawa min Bani Israaʼiil yaji malik.Be asaat mulkah yaksir jabhat Muwaabwa yaktul kulla zurriiyit Chiit.
Wa balad Adoom yichiilhawa yichiil Saʼiir balad udwaanhumwa Bani Israaʼiil gudrithum tiziid.
Wa yaji malik gawimin zurriiyit Yaakhuubwa yidammir al‑naasal‑faddalo fi l‑madiina. 
Wa Balʼaam chaaf balad al‑Amaalikh wa bada be l‑chiʼir wa gaal : Amaalikh hu al‑awwal fi l‑umamwa laakin fi l‑akhiir yiddammar. 
Wa Balʼaam chaaf balad al‑Khiiniyiin wa bada be l‑chiʼir wa gaal : Buyuutku gaaʼidiin be amaanmisil uchuuch fi raas al‑hajar.
Laakin balad al‑Khiiniyiin tahrag be naarwakit Achuur yakrubku masaajiin. 
Wa battaan Balʼaam bada be l‑chiʼir wa gaal : Ya khasaaritna !Yaatu yagdar yiʼiichkan al‑Ilaah bas jaʼalah misil da ?
Fi sufun yaju min Khubrus.Yazulmu Achuur wa yazulmu Ibaarwa humman kula yiddammaro. 
Wa khalaas,Balʼaam gabbal baladah wa Balaakh kula chaal derbah.
Wakit Bani Israaʼiil gaʼado fi Chittiim,gammo yafsudu maʼa banaat al‑Muwaabiyiin.
Banaat al‑Muwaabiyiin yaʼaziman Bani Israaʼiil fi gaddimiin al‑dahaaya le ilaahaathin.Wa humman yaakulu maʼaahin laham dahaayaahin wa yasjudu le ilaahaathin.
Wa be misil da,Bani Israaʼiil chaarako fi ibaadat ilaah Baʼal hana jabal Faʼuur wa Allah khidib khadab chadiid didduhum.
Wa Allah gaal le Muusa : Akrub kulla kubaaraat al‑chaʼab al‑fasado wa jiibhum giddaami ana Allah wa gaabilhum le l‑harraay wa achnighum.Wa be da,khadabi al‑muhrig battaan ma yalhaghum le Bani Israaʼiil. 
Wa Muusa gaal le l‑gudiya hana Bani Israaʼiil : Ayyi waahid minku yaktul rujaalah al‑chaarako fi ibaadat ilaah Baʼal hana jabal Faʼuur. 
Wa wakit Bani Israaʼiil gaaʼidiin yabku fi madkhal kheemat al‑ijtimaaʼ,fi raajil min Bani Israaʼiil jaayi le akhwaanah maʼa mara Midyaaniiye.Wa Muusa wa kulla mujtamaʼ Bani Israaʼiil chaafooh.
Wa khalaas fi l‑bakaan da,Fiinhaas wileed Aliʼaazar wileed Haaruun raajil al‑diin,gamma min usut mujtamaʼ Bani Israaʼiil wa chaal harba fi iidah.
Wa taabaʼ al‑raajil lahaddi fi lubb al‑kheema wa taʼanaahum humman al‑itneen taʼne waahide bas.Al‑raajil wa l‑mara taʼanaahum fi butuunhum.Wa khalaas al‑waba wagaf min Bani Israaʼiil.
Wa l‑maato min al‑waba da,adadhum 24 000 naas.
Wa Allah hajja le Muusa wa gaal :
 Fiinhaas wileed Aliʼaazar wileed Haaruun raajil al‑diin waggaf khadabi min Bani Israaʼiil wakit wassaf khiirti ana Allah fi usuthum.Wa be sabab al‑cheyy al‑sawwaah Fiinhaas,ana battaan ma niwassif khiirti wa nikammil Bani Israaʼiil.
Achaan da,guul leyah ana nantiih muʼaahadati hana l‑salaam.
Wa l‑muʼaahada di tabga maʼaayah hu wa zurriiytah al‑yaju min baʼadah.Wa hi tadman leehum khidmit rujaal al‑diin le l‑abad achaan hu wassaf khiirtah fi chaani ana Ilaahah wa sawwa kaffaara le zunuub Bani Israaʼiil. 
Wa l‑raajil al‑min Bani Israaʼiil al‑katalooh maʼa l‑Midyaaniiye usmah Zimri wileed Saalu cheekh hana aayila min gabiilat Chimʼuun.
Wa l‑mara al‑Midyaaniiye al‑katalooha usumha Kuzbi bineeyit Suur kabiir hana khachum beet min khuchuum buyuut Midyaan.
Wa khalaas,Allah hajja le Muusa wa gaal :
 Ahjumu al‑Midyaaniyiin wa aktuluuhum.
Achaan humman khachchooku fi muchkilat Faʼuur wa fi muchkilat akhuthum Kuzbi bitt kabiir Midyaan al‑katalooha fi yoom al‑waba al‑nazal fi muchkilat Faʼuur. 
Wa baʼad al‑waba da,Allah gaal le Muusa wa le Aliʼaazar wileed Haaruun raajil al‑diin :
 Min kulla mujtamaʼ Bani Israaʼiil,ahsubu kulla l‑rujaal al‑umurhum min 20 sana wa foog al‑yagdaro le khidmit al‑askariiye hasab aayilaathum. 
Wa fi kadaadit Muwaab fi khachum bahar al‑Urdun al‑mugaabil hillit Ariiha,Muusa wa raajil al‑diin Aliʼaazar gaalo le l‑chaʼab :
 Aniina nahsubuuku intu al‑rujaal al‑umurku min 20 sana wa foog misil Allah amar beyah Muusa. Wa daahu gabaayil Bani Israaʼiil al‑marago min balad Masir.
Wa Raʼuubiin hu bikir Israaʼiil wa dool zurriiytah hasab khuchuum buyuuthum.Hanuuk jaab al‑Hanuukiyiinwa Fallu jaab al‑Falluwiyiin
wa Hasruun jaab al‑Hasruuniyiinwa Karmi jaab al‑Karmiyiin.
Wa khuchuum buyuut gabiilat Raʼuubiin adadhum 43 730 naas.
Wa Fallu jaab Aliyaab
wa Aliyaab jaab Namuwiil wa Dataan wa Abiraam.Wa Dataan wa Abiraam dool kubaaraat mujtamaʼ Bani Israaʼiil al‑gammo didd Muusa wa Haaruun.Humman maʼa naas Khuurah wakit gammo didd Allah.
Wa l‑ard anfatahat wa zaratathum humman wa Khuurah wa l‑naas al‑maʼaahum wa l‑naar haragat 250 naadum wa bigo masal le l‑aakhariin.
Wa laakin iyaal Khuurah ma maato fi l‑yoom daak.
Wa dool zurriiyit Chimʼuun hasab khuchuum buyuuthum.Namuwiil jaab al‑Namuwiiliyiinwa Yaamiin jaab al‑Yaamiiniyiinwa Yaakiin jaab al‑Yaakiiniyiin
wa Zaarah jaab al‑Zaarahiyiinwa Chaawuul jaab al‑Chaawuuliyiin.
Wa khuchuum buyuut gabiilat Chimʼuun adadhum 22 200 naas.
Wa dool zurriiyit Gaad hasab khuchuum buyuuthum.Safuun jaab al‑Safuuniyiinwa Haggi jaab al‑Haggiyiinwa Chuuni jaab al‑Chuuniyiin
wa Uzni jaab al‑Uzniyiinwa Iiri jaab al‑Iriyiin
wa Aruudi jaab al‑Aruudiyiinwa Ariili jaab al‑Ariiliyiin.
Wa khuchuum buyuut gabiilat Gaad adadhum 40 500 naas.
Wa iyaal Yahuuza humman Iir wa Unaanwa humman dool maato fi balad Kanʼaan.
Wa dool zurriiyit Yahuuza hasab khuchuum buyuuthum.Chiila jaab al‑Chiiliyiinwa Faaris jaab al‑Faarisiyiinwa Zaarah jaab al‑Zaarahiyiin.
Wa min al‑Faarisiyiin marago Hasruun wa Haamul.Wa Hasruun jaab al‑Hasruuniyiinwa Haamul jaab al‑Haamuliyiin.
Wa khuchuum buyuut gabiilat Yahuuza adadhum 76 500 naas.
Wa dool zurriiyit Yassaakar hasab khuchuum buyuuthum.Tuulaʼ jaab al‑Tuulaʼiyiinwa Fuwwa jaab al‑Fuwwiyiin.
Wa Yachuub jaab al‑Yachuubiyiinwa Chimruun jaab al‑Chimruuniyiin.
Wa khuchuum buyuut gabiilat Yassaakar adadhum 64 300 naas.
Wa dool zurriiyit gabiilat Zabuluun hasab khuchuum buyuuthum.Saarad jaab al‑Saaradiyiinwa Iluun jaab al‑Iluuniyiinwa Yahaliil jaab al‑Yahaliiliyiin.
Wa khuchuum buyuut gabiilat Zabuluun adadhum 60 500 naas.
Wa dool zurriiyit Yuusuf,gabaayil Manassa wa Afraayim hasab khuchuum buyuuthum.
Manassa jaab Makiirwa Makiir jaab al‑Makiiriyiinwa min al‑Makiiriyiin marag Gilʼaadwa Gilʼaad jaab al‑Gilʼaadiyiin.
Wa min al‑Gilʼaadiyiin marago Iyaʼzar al‑jaab al‑Iyaʼzariyiinwa Hilakh al‑jaab al‑Hilakhiyiin.
Wa Asriyiil al‑jaab al‑Asriyiiliyiinwa Chakiim al‑jaab al‑Chakiimiyiin.
Wa Chamiidaʼ al‑jaab al‑Chamiidaʼiyiinwa Hiifar al‑jaab al‑Hiifariyiin.
Wa Saluufhad wileed Hiifar ma jaab awlaad wa laakin jaab banaat bas.Wa banaatah asaameehum Mahla wa Nuuʼa wa Hugla wa Milka wa Tirsa.
Wa khuchuum buyuut gabiilat Manassa adadhum 52 700 naas.
Wa dool zurriiyit Afraayim hasab khuchuum buyuuthum.Chutaalah jaab al‑Chutaalahiyiinwa Baakar jaab al‑Baakariyiinwa Taahan jaab al‑Taahaniyiin.
Wa min al‑Chutaalahiyiin marag Araan.Wa Araan jaab al‑Araaniyiin.
Wa khuchuum buyuut gabiilat Afraayim adadhum 32 500 naas.Wa dool gabaayil Manassa wa Afraayim iyaal Yuusuf hasab khuchuum buyuuthum.
Wa dool zurriiyit Banyaamiin hasab khuchuum buyuuthum.Baalaʼ jaab al‑Baalaʼiyiinwa Achbiil jaab al‑Achbiiliyiinwa Ahiraam jaab al‑Ahiraamiyiin
wa Chafuufam jaab al‑Chafuufamiyiinwa Huufam jaab al‑Huufamiyiin.
Wa min al‑Baalaʼiyiin marago Arad wa Naʼamaan.Wa Arad jaab al‑Aradiyiinwa Naʼamaan jaab al‑Naʼamaaniyiin.
Wa khuchuum buyuut gabiilat Banyaamiin adadhum 45 600 naas.
Wa dool zurriiyit Daan hasab khuchuum buyuuthum.Chuhaam jaab al‑Chuhaamiyiin.Wa dool zurriiyit gabiilat Daan hasab khachum beethum.
Wa khachum beet al‑Chuhaamiyiin adadah 64 400 naas.
Wa dool zurriiyit Achiir hasab khuchuum buyuuthum.Yimna jaab al‑Yimniyiinwa Yichwi jaab al‑Yichwiyiinwa Bariiʼa jaab al‑Bariiʼiyiin.
Wa min al‑Bariiʼiyiin marago Haabar wa Malkiyiil.Wa Haabar jaab al‑Haabariyiinwa Malkiyiil jaab al‑Malkiyiiliyiin.
Wa Achiir jaab bineeye usumha Saarah.
Wa khuchuum buyuut gabiilat Achiir adadhum 53 400 naas.
Wa dool zurriiyit Naftaali hasab khuchuum buyuuthum.Yahsiil jaab al‑Yahsiiliyiinwa Guuni jaab al‑Guuniyiin
wa Yisar jaab al‑Yisriyiinwa Chilliim jaab al‑Chilliimiyiin.
Wa khuchuum buyuut gabiilat Naftaali adadhum 45 400 naas.
Wa Bani Israaʼiil adadhum bigi 601 730 naas.
Wa Allah hajja le Muusa wa gaal :
 Gassim al‑balad di warasa ambeenaat al‑gabaayil dool wa gassimha leehum hasab adad al‑naas.
Al‑gabiila al‑kabiire antiiha ard warasa kabiire wa l‑gabiila al‑sakhayre antiiha ard warasa sakhayre.Ayyi gabiila,antiiha warasa hasab adad naasha.
Wa gassimiin al‑balad di yabga be amʼiyeedaat.Wa ayyi gabiila talga warasatha hasab adad naasha.
Wa be amʼiyeedaat ambeenaat al‑gabaayil al‑kubaar wa l‑dugaag,ayyi gabiila talga warasatha. 
Wa dool zurriiyit Laawi hasab khuchuum buyuuthum.Girchuun jaab al‑Girchuuniyiinwa Gahaat jaab al‑Gahaatiyiinwa Maraari jaab al‑Maraariyiin.
Wa min khuchuum al‑buyuut al‑talaata dool marago khuchuum buyuut Libni wa Habruun wa Mahli wa Muuchi wa Khuurah.Wa min khachum beet Gahaat marag al‑raajil al‑bisammuuh Amraam.
Wa marit Amraam usumha Yuukaabad bineeyit Laawi al‑wildooha fi Masir.Wa Yuukaabad jaabat le Amraam,Haaruun wa Muusa wa akhuthum Mariyam.
Wa Haaruun jaab Nadaab wa Abiihu wa Aliʼaazar wa Itamaar.
Wa Nadaab wa Abiihu maato achaan humman gaddamo le Allah fi lubb kheemat al‑ijtimaaʼ bakhuur fi naar al‑hu ma azan beeha.
Wa l‑Laawiyiin al‑dukuur min wileed chahar wa foog,adadhum 23 000 naas.Wa ma hasaboohum maʼa Bani Israaʼiil al‑aakhariin achaan ma induhum warasa min al‑balad maʼa Bani Israaʼiil.
Wa dool al‑naas al‑hasaboohum Muusa wa raajil al‑diin Aliʼaazar wakit hasabo Bani Israaʼiil fi kadaadit Muwaab fi khachum bahar al‑Urdun al‑mugaabil hillit Ariiha.
Wa laakin Bani Israaʼiil al‑zamaan hasaboohum Muusa wa raajil al‑diin Haaruun fi saharat Siinaaʼ,waahid kula minhum ma faddal.
Achaan Allah gaal : Humman kulluhum yumuutu fi l‑sahara. Wa khalaas,waahid kula minhum ma faddal illa Kaalib wileed Yafuuna wa Yachuuʼ wileed Nuun.
Wa Saluufhad wileed Hiifar wileed Gilʼaad wileed Makiir wileed Manassa indah banaat.Wa l‑banaat deel asaameehin Mahla wa Nuuʼa wa Hugla wa Milka wa Tirsa.Wa hinna min gabiilat Manassa wileed Yuusuf.Wa yoom waahid,jin
wa wagafan giddaam Muusa wa raajil al‑diin Aliʼaazar wa l‑chuyuukh wa kulla mujtamaʼ Bani Israaʼiil fi madkhal kheemat al‑ijtimaaʼ.Wa gaalan :
 Abuuna maat fi l‑sahara wa hu ma maʼa Bani Israaʼiil wa Khuurah al‑gammo didd Allah.Wa laakin hu maat be sabab zanbah halaalah.Wa ma indah wileed.
Hal usum abuuna yingachcha min khachum beetah be sabab hu ma indah wileed walla ?Antiina aniina kula warasatna min al‑ard misil tanti akhwaan abuuna. 
Wa daliimat al‑banaat di,Muusa gaddamaaha le Allah.
Wa Allah gaal le Muusa :
 Banaat Saluufhad indihin hagg.Antiihin warasathin min al‑ard misil tanti akhwaan abuuhin.Antiihin kulla l‑warasa hana abuuhin.
Wa guul le Bani Israaʼiil :‹ Kan naadum maat wa ma khalla wileed,warasatah antuuha le bineeytah.
Wa kan ma indah bineeye,warasatah antuuha le akhwaanah.
Wa kan ma indah akhwaan,warasatah antuuha le akhwaan abuuh.
Wa kan abuuh ma indah akhwaan,warasatah antuuha le l‑gariib leyah min khachum beetah.Wa hu da bas yichiil al‑warasa di.Wa da yabga gaanuun hagg le Bani Israaʼiil misil ana Allah amartak beyah,ya Muusa.› 
Wa Allah gaal le Muusa : Atlaʼ fi raas jabal Abaariim wa chiif al‑balad al‑ana nantiiha le Bani Israaʼiil.
Inta tichiifha wa baʼad da,tumuut inta kula misil akhuuk Haaruun wa talhag abbahaatak.
Wa da achaan fi saharat Siin wakit mujtamaʼ Bani Israaʼiil gammo diddi,intu kula isiitu awaamiri.Achaan ana gult leeku :‹ Wassufu leehum kadar ana bas Allah al‑Khudduus wa amurgu leehum almi al‑humman dawwarooh.Wa da almi Mariiba al‑fi Khaadich fi saharat Siin.› 
Wa Muusa gaal le Allah :
 Inta Allah al‑Rabb al‑tamluk fi kulla makhluug hayy.Kallif naadum fi raas Bani Israaʼiil dool.
Wa l‑naadum da yuguudhum,yamrug wa yaji beehum wa yimarrighum wa yidakhkhilhum.Wa be da,chaʼab Allah ma yabgo misil al‑khanam al‑ma induhum raaʼi. 
Wa Allah radda le Muusa wa gaal : Chiil Yachuuʼ wileed Nuun al‑ruuhi gaaʼide foogah wa khutt iidak foogah.
Wa waggifah giddaam raajil al‑diin Aliʼaazar wa giddaam kulla mujtamaʼ Bani Israaʼiil wa darrijah wa antiih masʼuuliiytah fi giddaamhum.
Wa antiih masʼuuliiye min masʼuuliiytak achaan mujtamaʼ Bani Israaʼiil yitiiʼu amrah.
Wa kan indah suʼaal yaji giddaam raajil al‑diin Aliʼaazar wa Aliʼaazar yasʼal leyah Allah be l‑Uriim wa l‑Tummiim al‑beehum yasʼalo Allah.Wa be da,hu wa kulla mujtamaʼ Bani Israaʼiil yamurgu wa yaju be izin raajil al‑diin Aliʼaazar. 
Wa Muusa sawwa misil Allah amarah beyah wa chaal Yachuuʼ wa waggafah giddaam raajil al‑diin Aliʼaazar wa giddaam kulla mujtamaʼ Bani Israaʼiil.
Wa Muusa khatta iidah foogah wa darrajah wa antaah masʼuuliiytah misil Allah gaalah leyah.
Wa Allah hajja le Muusa wa gaal :
 Aamur Bani Israaʼiil wa guul leehum :‹ Fakkuru adiil wa waajib tigaddumu leyi dahiiye muharraga fi l‑wakit al‑muhaddad al‑ana Allah narda be riihitha. ›
Wa guul leehum :‹ Daahu al‑dahaaya al‑muharragiin al‑tigaddumuuhum le Allah.Ayyi yoom,chiilu khurfaan itneen awlaad sana al‑ma induhum ayyi eeb wa gaddumuuhum dahiiye muharraga daayme.
Al‑kharuuf al‑waahid tigaddumuuh be fajur wa l‑taani tigaddumuuh fi l‑makhrib.
Wa tigaddumu maʼaayah hadiiye hana dagiig kooro mukhalbat be liitir hana dihin adiil.
Wa di dahiiye muharraga daayme misil al‑awwal gaddamooha fi jabal Siinaaʼ ana Allah ridiit be riihitha.
Wa tigaddumu le Allah maʼa l‑kharuuf al‑awwal fi l‑bakaan al‑mukhaddas liitir hana khamar hadiiyat charaab.
Wa l‑kharuuf al‑taani tigaddumuuh be makhrib wa tigaddumu maʼaayah hadiiyat dagiig wa hadiiyat charaab misil al‑gaddamtuuhum fajur.Wa di dahiiye muharraga al‑Allah yarda be riihitha.
 ‹ Wa fi ayyi yoom sabt,tigaddumu dahiiye itneen kharuuf awlaad sana al‑ma induhum ayyi eeb wa tigaddumu maʼaahum hadiiye hana dagiig koorteen mukhalbat be dihin wa maʼaayah hadiiyat charaab.
Wa l‑dahiiye al‑muharraga hana l‑sabt di,tiziid fi l‑dahiiye al‑muharraga al‑yoomiiye wa hadiiyat al‑charaab al‑maʼaaha.
 ‹ Wa fi awwal yoom fi ayyi chahar,tigaddumu le Allah dahiiye muharraga itneen toor wa kabich wa sabʼa kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa maʼa ayyi toor,gaddumu hadiiye hana dagiig talaata kooro mukhalbat be dihin.Wa maʼa l‑kabich,gaddumu hadiiye hana dagiig koorteen mukhalbat be dihin.
Wa maʼa ayyi kharuuf,gaddumu hadiiye kooro hana dagiig mukhalbat be dihin.Wa di dahiiye muharraga al‑tigaddumuuha le Allah wa hu yarda be riihitha.
Wa hadiiyat al‑charaab hana l‑khamar al‑tigaddumuuha maʼa ayyi toor,liitreen wa maʼa l‑kabich,liitir wa nuss wa maʼa ayyi kharuuf,liitir.Wa di l‑dahiiye al‑muharraga al‑tigaddumuuha fi awwal yoom fi ayyi chahar fi l‑sana.
Wa battaan tigaddumu le Allah tees dahiiye le kaffaarat al‑zanib wa di tiziid fi l‑dahiiye al‑muharraga al‑yoomiiye wa hadiiyat al‑charaab al‑maʼaaha.
 ‹ Wa fi yoom 14 hana l‑chahar al‑awwal,da yoom iid al‑Fisha le Allah.
 ‹ Wa yoom 15 hana l‑chahar,da bidaayit al‑iid hana l‑sabʼa yoom al‑taakulu foogah khubza bala tawwaara.
Fi l‑yoom al‑awwal,limmu fi malamma khaassa wa ma tisawwu ayyi khidme gaasiye.
Wa gaddumu le Allah dahaaya muharragiin itneen toor wa kabich wa sabʼa kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa kan le l‑hadiiye hana l‑dagiig al‑mukhalbat be dihin kamaan,gaddumuuha talaata kooro maʼa ayyi toor wa koorteen maʼa l‑kabich.
Wa gaddumu kooro maʼa ayyi kharuuf min al‑khurfaan al‑sabʼa.
Wa battaan tigaddumu tees dahiiye le kaffaarat al‑zanib wa di tabga leeku kaffaara.
Wa di tiziid fi l‑dahiiye al‑muharraga al‑yoomiiye hana l‑fajur.
Ayyi yoom min ayyaam usbuuʼ al‑iid da,tichiilu nafs al‑dahaaya dool wa tigaddumuuhum le Allah dahaaya muharragiin al‑hu yarda be riihithum.Wa di tiziid fi l‑dahiiye al‑muharraga al‑yoomiiye wa hadiiyat al‑charaab al‑maʼaaha.
Wa fi l‑yoom al‑saabiʼ,tilimmu malamma khaassa wa ma tisawwu ayyi khidme gaasiye.
 ‹ Wa fi yoom al‑gatiʼ hana l‑ziraaʼa,tigaddumu hadiiye le Allah min awwal khalla al‑intu gataʼtuuha min al‑zereʼ le iid al‑Gatiʼ.Wa tilimmu malamma khaassa wa ma tisawwu ayyi khidme gaasiye.
Wa tigaddumu le Allah dahiiye muharraga al‑hu yarda be riihitha itneen toor wa kabich wa sabʼa kharuuf awlaad sana.
Wa kan le l‑hadiiye hana l‑dagiig al‑mukhalbat be dihin kamaan,gaddumuuha talaata kooro maʼa ayyi toor wa koorteen maʼa l‑kabich.
Wa gaddumu kooro maʼa ayyi kharuuf min al‑khurfaan al‑sabʼa.
Wa battaan tigaddumu tees dahiiye le kaffaarat al‑zanib wa di tabga leeku kaffaara.
Wa gaddumu maʼaahum hadiiyat charaab wa di tiziid fi l‑dahiiye al‑muharraga al‑yoomiiye wa hadiiyat al‑dagiig al‑maʼaaha.Wa gaddumu bahaayim al‑ma induhum ayyi eeb.
 ‹ Wa fi l‑yoom al‑awwal hana l‑chahar al‑saabiʼ,tilimmu malamma khaassa.Wa fi l‑yoom da,ma tisawwu ayyi khidme gaasiye.Wa fi l‑yoom da bas,tadurbu al‑buug.
Wa tigaddumu le Allah dahiiye muharraga al‑hu yarda be riihitha,waahid toor wa waahid kabich wa 7 kharuuf awlaad sana.Wa l‑bahaayim dool yukuunu ma induhum ayyi eeb.
Wa kan le l‑hadiiye hana l‑dagiig al‑mukhalbat be dihin kamaan,gaddumuuha talaata kooro maʼa l‑toor wa koorteen maʼa l‑kabich.
Wa gaddumu kooro maʼa ayyi kharuuf min al‑khurfaan al‑sabʼa.
Wa battaan tigaddumu tees dahiiye le kaffaarat al‑zanib wa di tabga leeku kaffaara.
Wa di tiziid fi l‑dahiiye al‑muharraga hana l‑chahar wa l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaahum hasab al‑churuut.Kulla l‑hadaaya al‑muharragiin dool Allah yarda be riihithum.
 ‹ Wa fi l‑yoom al‑aachir hana l‑chahar al‑saabiʼ da,tilimmu malamma khaassa.Wa fi l‑yoom da,tusuumu wa ma tisawwu ayyi khidme.
Wa tigaddumu le Allah dahiiye muharraga al‑hu yarda be riihitha waahid toor wa waahid kabich wa sabʼa kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa kan le l‑hadiiye hana l‑dagiig al‑mukhalbat be dihin kamaan,gaddumuuha talaata kooro maʼa l‑toor wa koorteen maʼa l‑kabich.
Wa gaddumu kooro maʼa ayyi kharuuf min al‑khurfaan al‑sabʼa.
Wa tigaddumu hadiiye hana tees le kaffaarat al‑zanib wa di tiziid fi l‑dahiiye hana kaffaarat al‑zanib wa l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa yoom 15 hana l‑chahar al‑saabiʼ,tilimmu malamma khaassa.Wa fi l‑yoom da,ma tisawwu ayyi khidme gaasiye.Wa tiʼayyudu le Allah le muddit sabʼa yoom.
Wa tigaddumu 13 toor wa 2 kabich wa 14 kharuuf awlaad sana.Wa di dahiiye muharraga wa hi hadiiye muharraga al‑riihitha Allah yarda beeha.Wa kulla l‑bahaayim dool yukuunu ma induhum ayyi eeb.
Wa kan le l‑hadiiye hana l‑dagiig al‑mukhalbat be dihin kamaan,gaddumuuha talaata kooro maʼa ayyi toor min al‑tiiraan al‑talaataachar wa koorteen maʼa ayyi kabich min al‑kubchaan al‑itneen.
Wa gaddumu kooro maʼa ayyi kharuuf min al‑khurfaan al‑arbaʼtaachar.
Wa tigaddumu dahiiye hana tees le kaffaarat al‑zanib wa di tiziid fi l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa fi l‑yoom al‑taani,gaddumu 12 toor wa 2 kabich wa 14 kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa hadiiyat al‑dagiig wa hadiiyat al‑charaab tigaddumuuhum hasab adad al‑tiiraan wa l‑kubchaan wa l‑khurfaan hasab al‑churuut.
Wa tigaddumu dahiiye hana tees le kaffaarat al‑zanib wa di tiziid fi l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa fi l‑yoom al‑taalit,gaddumu 11 toor wa 2 kabich wa 14 kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa hadiiyat al‑dagiig wa hadiiyat al‑charaab tigaddumuuhum hasab adad al‑tiiraan wa l‑kubchaan wa l‑khurfaan hasab al‑churuut.
Wa tigaddumu dahiiye hana tees le kaffaarat al‑zanib wa di tiziid fi l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa fi l‑yoom al‑raabiʼ,tigaddumu 10 toor wa 2 kabich wa 14 kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa hadiiyat al‑dagiig wa hadiiyat al‑charaab tigaddumuuhum hasab adad al‑tiiraan wa l‑kubchaan wa l‑khurfaan hasab al‑churuut.
Wa tigaddumu dahiiye hana tees le kaffaarat al‑zanib wa di tiziid fi l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa fi l‑yoom al‑khaamis,tigaddumu 9 toor wa 2 kabich wa 14 kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa hadiiyat al‑dagiig wa hadiiyat al‑charaab tigaddumuuhum hasab adad al‑tiiraan wa l‑kubchaan wa l‑khurfaan hasab al‑churuut.
Wa tigaddumu dahiiye hana tees le kaffaarat al‑zanib wa di tiziid fi l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa fi l‑yoom al‑saadis,tigaddumu 8 toor wa 2 kabich wa 14 kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa hadiiyat al‑dagiig wa hadiiyat al‑charaab tigaddumuuhum hasab adad al‑tiiraan wa l‑kubchaan wa l‑khurfaan hasab al‑churuut.
Wa tigaddumu dahiiye hana tees le kaffaarat al‑zanib wa di tiziid fi l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa fi l‑yoom al‑saabiʼ,tigaddumu 7 toor wa 2 kabich wa 14 kharuuf awlaad sana.Wa kulla l‑bahaayim dool yukuunu ma induhum ayyi eeb.
Wa hadiiyat al‑dagiig wa hadiiyat al‑charaab tigaddumuuhum hasab adad al‑tiiraan wa l‑kubchaan wa l‑khurfaan hasab al‑churuut.
Wa tigaddumu dahiiye hana tees le kaffaarat al‑zanib wa di tiziid fi l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa fi l‑yoom al‑taamin,khalaas tisawwu hafla hana kumaalit al‑iid wa fi l‑yoom da,ma tisawwu ayyi khidme gaasiye.
Wa tigaddumu toor wa kabich wa 7 kharuuf awlaad sana.Wa di dahiiye muharraga wa hi hadiiye muharraga al‑riihitha Allah yarda beeha.Wa kulla l‑bahaayim dool yukuunu ma induhum ayyi eeb.
Wa hadiiyat al‑dagiig wa hadiiyat al‑charaab tigaddumuuhum hasab adad al‑tiiraan wa l‑kubchaan wa l‑khurfaan hasab al‑churuut.
Wa tigaddumu dahiiye hana tees le kaffaarat al‑zanib wa di tiziid fi l‑dahiiye al‑muharraga al‑daayme wa hadiiyat al‑dagiig wa hadiiyat al‑charaab al‑maʼaaha.
 ‹ Wa dool bas al‑hadaaya al‑waajib tigaddumuuhum le Allah fi ayyaam aʼyaadku.Wa l‑hadaaya dool,yiziidu fi dahaaya al‑muʼaahada wa l‑hadaaya al‑tigaddumuuhum be niiyitku wa l‑dahaaya al‑muharragiin wa l‑hadaaya hana l‑dagiig wa l‑hadaaya hana l‑charaab wa dahaaya al‑salaama.› 
Wa Muusa gaal le Bani Israaʼiil kulla l‑kalaam al‑Allah amarah beyah.
Wa Muusa kallam le kubaaraat gabaayil Bani Israaʼiil wa gaal : Daahu amur Allah al‑gaalah.
Kan raajil yisawwi nazir le Allah wa yahlif wa yuguul yitimm haliiftah,waajib al‑raajil da ma yafchul min al‑nazir wa yitabbig sawa sawa al‑kalaam al‑hu gaalah.
 Wa kan bitt sabiiye gaaʼide fi beet abuuha wa tisawwi nazir le Allah wa tahlif wa tuguul titimm haliifitha,
kan abuuha simiʼ be nazirha wa haliifitha wa ma gaal cheyy,khalaas nazirha da hi masʼuula minnah wa haliifitha kula hi masʼuula minha.
Wa laakin kan fi nafs al‑yoom wakit abuuha simiʼ bas daharha,khalaas hi ma masʼuula min al‑nazir wa la min al‑haliife wa Allah yakhfir leeha achaan abuuha daharha.
 Wa kan al‑bitt di sawwat nazirha wa l‑kalaam al‑hi halafat beyah wa baʼad da akhadat,
kan raajilha simiʼ wa ma gaal cheyy,khalaas nazirha da hi masʼuula minnah wa haliifitha kula hi masʼuula minha.
Wa laakin kan fi nafs al‑yoom wakit raajilha simiʼ bas daharha,khalaas hu yibattil al‑nazir wa l‑haliife al‑sawwathum wa be da,Allah yakhfir leeha.
 Wa kan le l‑mara al‑armala aw al‑mutallaga,kan sawwat nazir aw haliife,hi masʼuula minnah.
 Wa laakin kan al‑mara fi beet raajilha bas hi sawwat nazir wa halafat wa gaalat tisawwi cheyy
kan raajilha simiʼ wa ma gaal cheyy wa ma daharha,khalaas nazirha da hi masʼuula minnah wa haliifitha kula hi masʼuula minha.
Wa laakin kan raajilha yibattil kalaamha fi nafs al‑yoom wakit hu simiʼ,khalaas hi ma indaha nazir wa la indaha haliife achaan raajilha battalaahum wa Allah yakhfir leeha.
 Wa ayyi nazir aw haliife hana siyaam,raajilha bas yibattilah aw yiʼakkidah.
Wa kan raajilha ma gaal cheyy lahaddi ambaakir,khalaas hu sawwaaha masʼuula min al‑nazir aw al‑haliife achaan hu ma gaal cheyy fi l‑yoom al‑awwal wakit hu simiʼ.
Wa laakin kan hu battal al‑nazir aw al‑haliife di baʼad yoom min hu simiʼ,khalaas hu yichiil masʼuuliiyit al‑khata hana martah. 
Wa dool al‑gawaaniin al‑Allah amar beehum Muusa wa bukhussu al‑raajil wa martah aw al‑abu wa bittah al‑sabiiye wakit hi lissaaʼ gaaʼide maʼaayah fi beetah.
Wa Allah hajja le Muusa wa gaal :
 Chiil le Bani Israaʼiil taarhum fi l‑Midyaaniyiin wa baʼad da,tumuut wa talhag abbahaatak. 
Wa Muusa gaal le l‑chaʼab : Khalli rujaal waahidiin minku yichiilu silaahhum le yihaarubu al‑Midyaaniyiin wa yichiilu fiihum taar be usum Allah.
Wa chiilu 1 000 raajil min ayyi gabiila min gabaayil Bani Israaʼiil wa rassuluuhum le l‑harib da. 
Wa min aalaaf Bani Israaʼiil chaalo min ayyi gabiila 1 000 raajil wa adadhum bigi 12 000 rujaal musallahiin le l‑harib.
Wa Muusa chaal min ayyi gabiila 1 000 raajil wa rassalaahum le l‑harib.Wa raajil al‑diin Fiinhaas wileed Aliʼaazar kula macha maʼaahum.Wa hu indah kulla l‑muʼiddaat al‑mukhassasiin wa l‑burunji al‑yantu beyah ichaaraat fi l‑harib.
Wa humman macho wa haarabo balad Midyaan misil Allah amar beyah Muusa wa katalo kulla l‑rujaal.
Wa maʼa l‑rujaal dool humman katalo muluuk Midyaan al‑khamsa,Awiya wa Raakhim wa Suur wa Huur wa Raabiʼ.Wa Balʼaam wileed Baʼuur kula katalooh maʼaahum.
Bani Israaʼiil karabo awiin al‑Midyaaniyiin wa iyaalhum masaajiin wa nahabo kulla bahaayimhum wa khumaamhum wa maalhum.
Wa harrago kulla l‑mudun wa l‑furgaan hana l‑Midyaaniyiin.
Wa humman jaabo maʼaahum kulla l‑khaniime hana l‑khumaam al‑nahabooh wa l‑bahaayim wa l‑kasiibe hana l‑naas al‑karaboohum.
Wa jaabo al‑masaajiin wa l‑khumaam al‑nahabooh fi l‑harib wa l‑khaniime le Muusa wa le raajil al‑diin Aliʼaazar wa le mujtamaʼ Bani Israaʼiil al‑gaaʼidiin fi l‑fariig fi kadaadit Muwaab fi khachum bahar al‑Urdun mugaabil Ariiha.
Wa khalaas Muusa wa raajil al‑diin Aliʼaazar wa kulla chuyuukh al‑mujtamaʼ marago le yilaaguuhum barra min al‑fariig.
Wa Muusa ziʼil fi khuyyaad al‑deech wakit gabbalo min al‑harib.Wa humman khuyyaad al‑aalaaf wa khuyyaad al‑miyaat min al‑askar.
Wa gaal : Maala intu khalleetu al‑awiin dool hayyiin ?
Dool bas ma al‑awiin al‑awwal Balʼaam gaal leehum khalli yilizzu Bani Israaʼiil yaʼaso Allah ?Wa hinna bas ma jaaban muchkilat Faʼuur lahaddi l‑waba nazal fi chaʼab Allah ?
Wa hassaʼ da,aktulu kulla l‑dukuur min al‑iyaal wa kulli mara al‑daakhle beet.
Wa laakin al‑banaat al‑udriiyaat al‑yoom waahid ma chaafan raajil,ma taktuluuhin,khalluuhin leeku.
 Wa kan leeku intu,agoodu barra min al‑fariig lahaddi sabʼa yoom.Wa ayyi naadum minku al‑katal naadum aw limis janaaza kula,waajib yitahhir nafsah fi l‑yoom al‑taalit wa l‑yoom al‑saabiʼ.Attahharo intu zaatku wa kulla masjuunaatku.
Tahhuru kulla cheyy al‑min gumaach wa kulla cheyy al‑min farwa wa kulla cheyy al‑min suuf al‑inze wa kulla cheyy al‑min hatab. 
Wa raajil al‑diin Aliʼaazar gaal le l‑askar al‑jo min al‑harib : Daahu churuut al‑Tawraat al‑Allah amar beehum Muusa.
Al‑dahab wa l‑fudda wa l‑nahaas wa l‑hadiid wa l‑tuuta wa l‑hadiid al‑azrag
wa ayyi cheyy al‑yahmal al‑naar,dissuuh fi l‑naar le yabga taahir.Wa baʼad da,titahhuruuh be almi al‑tathiir kula.Wa ayyi cheyy al‑ma yahmal al‑naar,dissuuh fi almi al‑tathiir da.
Wa tikhassulu khulgaanku fi l‑yoom al‑saabiʼ wa khalaas tabgo taahiriin.Wa baʼad da,tadkhulu fi l‑fariig. 
Wa Allah gaal le Muusa :
 Inta wa raajil al‑diin Aliʼaazar wa kubaaraat al‑aayilaat hana mujtamaʼ Bani Israaʼiil ahsubu kulla l‑khaniime al‑nahabooha fi l‑harib wa l‑naas wa l‑bahaayim al‑karaboohum.
Wa gassim al‑khumaam al‑nahabooh da ambeen al‑askar al‑macho fi l‑harib wa kulla mujtamaʼ Bani Israaʼiil.
Wa chiil zakaat Allah min gisim hana l‑askar al‑macho fi l‑harib.Waahid fi l‑khumsumiya min al‑naas wa waahid fi l‑khumsumiya min al‑bagar wa l‑hamiir wa l‑khanam.
Wa chiil al‑zaka di min gisim al‑askar wa antiiha le raajil al‑diin Aliʼaazar hadiiye le Allah.
Wa min gisim chaʼab Bani Israaʼiil kamaan,chiil waahid fi l‑khamsiin min al‑naas wa l‑bagar wa l‑hamiir wa l‑khanam wa kulla l‑bahaayim.Wa antiih le l‑Laawiyiin al‑gaaʼidiin yahfado kheemat Allah. 
Wa Muusa wa raajil al‑diin Aliʼaazar sawwo kulla cheyy misil Allah amar beyah Muusa.
Wa min al‑kasiibe wa l‑khaniime al‑nahabooha al‑askar faddal 675 000 khanam
wa 72 000 bagar
wa 61 000 hamiir.
Wa l‑banaat al‑udriiyaat al‑yoom waahid ma chaafan raajil kamaan adadhin 32 000.
Wa l‑gisim al‑antooh le l‑askar al‑macho fi l‑harib,hu 337 500 khanam
wa minhum 675 khanam zaka le Allah.
Wa l‑bagar adadhum 36 000 wa minhum 72 dool zaka le Allah.
Wa l‑hamiir kamaan adadhum 30 500 wa minhum 61 dool zaka le Allah.
Wa l‑banaat al‑udriiyaat adadhin 16 000 wa minhin 32 dool zaka le Allah.
Wa Muusa anta al‑zaka al‑yigaddumuuha hadiiye le Allah le raajil al‑diin Aliʼaazar wa da misil Allah amarah beyah.
Wa kan le gisim mujtamaʼ Bani Israaʼiil al‑Muusa chaalah min al‑askar al‑macho fi l‑harib da,
daahu gisim Bani Israaʼiil wa kulla ke indah 337 500 khanam
wa 36 000 bagar
wa 30 500 hamiir
wa 16 000 banaat udriiyaat.
Wa min gisim Bani Israaʼiil,Muusa chaal waahid fi l‑khamsiin min al‑naas wa l‑bahaayim wa antaah le l‑Laawiyiin al‑gaaʼidiin yahfado kheemat Allah.Wa da misil Allah amar beyah Muusa.
Wa khuyyaad al‑deech al‑macho fi l‑harib jo le Muusa wa humman khuyyaad al‑aalaaf wa khuyyaad al‑miyaat min al‑askar.
Wa gaalo leyah : Aniina abiidak hasabna askarna wa naadum waahid kula minnina ma fagadnaah.
Wa achaan da,ayyi waahid minnina yigaddim hadiiye le Allah min al‑achya hana l‑dahab al‑ligiinaahum misil al‑salaasil wa l‑suure wa l‑khatam wa l‑khuruus wa l‑hafaayid le yabgo leena kaffaara giddaam Allah. 
Wa Muusa wa raajil al‑diin Aliʼaazar chaalo minhum al‑achya hana l‑dahab al‑madguug.
Wa kulla l‑dahab al‑jaabooh khuyyaad al‑aalaaf wa khuyyaad al‑miyaat hadiiye le Allah da,adadah 193 kiilo.
Wa l‑askar kamaan ayyi waahid karab al‑khumaam al‑nahabah le nafsah.
Wa Muusa wa raajil al‑diin Aliʼaazar ligo al‑dahab min khuyyaad al‑aalaaf wa khuyyaad al‑miyaat wa waddooh fi kheemat al‑ijtimaaʼ wa be da,Allah yifakkir fi Bani Israaʼiil.
Wa gabiilat Raʼuubiin wa gabiilat Gaad induhum bahaayim katiiriin marra waahid.Wa wakit chaafo ard Yaʼziir wa ard Gilʼaad,humman irfo kadar al‑ard di tiwaafig maʼa l‑bahaayim.
Wa khalaas jo le Muusa wa le raajil al‑diin Aliʼaazar wa le chuyuukh al‑mujtamaʼ wa gaalo :
 Al‑hillaal hana Ataruut wa Diibuun wa Yaʼziir wa Nimra wa Hachbuun wa Aliʼaala wa Sabaam wa Nabu wa Baʼuun dool hillaal
hana l‑balad al‑Allah galaʼaaha wa antaaha le mujtamaʼ Bani Israaʼiil.Wa l‑ard di muwaafge le l‑bahaayim.Wa daahu aniina abiidak kula indina bahaayim. 
Wa gaalo battaan : Kan tarda leena,antiina aniina abiidak al‑ard di misil warasa.Ma tajburna nagtaʼo bahar al‑Urdun. 
Wa Muusa gaal le gabiilat Gaad wa gabiilat Raʼuubiin : Maala tikhallu akhwaanku yamchu al‑harib wa intu tagoodu hini ?
Maala tifachchulu Bani Israaʼiil achaan ma yamchu fi l‑balad al‑Allah antaaha leehum ?
Wa da misil al‑cheyy al‑abbahaatku sawwooh wakit ana rassaltuhum min Khaadich Barniiʼa yuruukhu al‑balad.
Humman macho lahaddi waadi Achkuul wa baʼad irfo al‑balad,gammo yikallumu le yifachchulu Bani Israaʼiil achaan ma yadkhulu fi l‑balad al‑Allah antaaha leehum.
 Wa fi l‑wakit daak,Allah khidib khadab chadiid wa halaf wa gaal :
‹ Abadan al‑naas al‑umurhum min 20 sana wa foog al‑marago min balad Masir dool,ma yadkhulu fi l‑balad al‑ana waaʼadt beeha Ibraahiim wa Ishaakh wa Yaakhuub achaan al‑naas dool abo ma yasmaʼo kalaami.
Illa Kaalib wileed Yafuuna al‑Khinaazi wa Yachuuʼ wileed Nuun humman dool bas yadkhulu balad Kanʼaan achaan humman taabaʼo kalaami ana Allah. ›
 Wa khalaas,Allah khidib khadab chadiid le Bani Israaʼiil wa khallaahum aayriin fi l‑sahara le muddit 40 sana lahaddi kulla l‑zurriiye al‑sawwo al‑fasaala giddaam Allah maato.
Wa daahu intu kula tidooru tichiilu derib abbahaatku al‑muznibiin wa battaan tijiibu khadab Allah al‑muhrig fi Bani Israaʼiil.
Achaan kan abeetu ma titiiʼu Allah,hu battaan yikhalliiku fi l‑sahara le mudda tawiile wa be da,tisabbubu moot hana kulla l‑chaʼab da. 
Wa khalaas,humman garrabo le Muusa wa gaalo leyah : Aniina nisawwu zaraayib le khanamna wa bahaayimna wa nabnu mudun le iyaalna hini.
Wa baʼad da,nichiilu silaahna wa namchu giddaam Bani Israaʼiil wa niwadduuhum lahaddi fi l‑bakaan al‑Allah antaahum.Wa laakin iyaalna yagoodu hini fi l‑mudun al‑gawiyiin min sukkaan al‑balad di.
Wa aniina ma nigabbulu fi buyuutna lahaddi ayyi naadum min Bani Israaʼiil yalga warasatah.
Wa aniina ma nalgo maʼaahum warasa khaadi le bahar al‑Urdun achaan warasatna aniina gaaʼide be jaayi le bahar al‑Urdun fi nussah al‑sabhaani. 
Wa Muusa gaal : Tabbugu kalaamku wa assallaho wa haarubu fi chaan Allah.
Wa khalli kulla rujaalku yissallaho wa yagtaʼo bahar al‑Urdun fi chaan Allah wa yichiilu ard udwaanah.
Wa khalli rujaalku ma yigabbulu lahaddi al‑ard tabga tihit masʼuuliiyit Allah.Wa misil da,wa la Allah wa la Bani Israaʼiil kula yajʼalooku bariyiin wa khalaas al‑ard al‑intu gaaʼidiin foogha,Allah yarda hi tabga misil warasatku.
Wa laakin kan waʼadku da ma tabbagtuuh,intu sawweetu zanib didd Allah wa be da,taʼarfu kadar zanibku da yalhagku.
Wa hassaʼ da,abnu mudun le iyaalku wa zaraayib le khanamku wa laakin al‑waʼad al‑gultuuh timmuuh. 
Wa gabiilat Gaad wa gabiilat Raʼuubiin gaalo le Muusa : Abiidak yitabbugu amrak,ya siidna.
Hassaʼ da,iyaalna wa awiinna wa bahaayimna wa kulla maalna yagoodu hini fi mudun Gilʼaad.
Wa aniina abiidak kamaan nissallaho wa namchu al‑harib tihit amur Allah misil inta gultah ya siidna. 
Wa fi sababhum,Muusa anta amur le raajil al‑diin Aliʼaazar wa le Yachuuʼ wileed Nuun wa le kubaaraat al‑aayilaat hana gabaayil Bani Israaʼiil.
Wa gaal : Kan gabiilat Gaad wa gabiilat Raʼuubiin yissallaho wa yagtaʼo bahar al‑Urdun maʼaaku wa yihaarubu fi chaan Allah lahaddi al‑balad tabga tihit masʼuuliiyitku,intu kula tantuuhum balad Gilʼaad misil warasa.
Wa laakin kan abo ma yissallaho wa yagtaʼo maʼaaku,humman yalgo warasathum maʼaaku fi balad Kanʼaan. 
Wa gabiilat Gaad wa gabiilat Raʼuubiin raddo leyah wa gaalo : Aniina nitabbugu kalaam Allah al‑gaalah leena aniina abiidak.
Wa nichiilu al‑silaah wa namchu le balad Kanʼaan misil Allah amaraana wa laakin warasatna min al‑ard tukuun be hini jaay le bahar al‑Urdun. 
Wa le gabiilat Gaad wa gabiilat Raʼuubiin wa nuss min gabiilat Manassa wileed Yuusuf,Muusa antaahum mamlakat Siihuun malik al‑Amuuriyiin wa mamlakat Oog malik Baachaan yaʼni kulla l‑balad wa mudunha wa l‑hillaal al‑muhawwigiinhum.
Wa gabiilat Gaad bano hillaal Diibuun wa Ataruut wa Aruuʼir
wa Ataruut Chuufan wa Yaʼziir wa Yugbaha
wa Beet Nimra wa Beet Haaraan.Wa humman bano al‑mudun al‑gawiyiin dool wa sawwo zaraayib le khanamhum.
Wa gabiilat Raʼuubiin bano Hachbuun wa Aliʼaala wa Khiryataayim
wa Nabu wa Baʼal Maaʼoon wa Sibma.Wa humman khayyaro asaame hana hillaal waahidiin wa anto asaame jadiidiin le l‑hillaal al‑humman banoohum.
Wa khachum beet Makiir wileed Manassa macho balad Gilʼaad wa tarado al‑Amuuriyiin minha wa chaalooha.
Wa khalaas,Muusa anta balad Gilʼaad le khachum beet Makiir wileed Manassa le yaskunu foogha.
Wa zurriiyit Yayiir wileed Manassa macho chaalo furgaan al‑Amuuriyiin wa sammaahum furgaan Yayiir.
Wa Nuubah macha chaal Khanaat wa l‑hillaal al‑taabʼiin leeha wa sammaaha be usmah Nuubah.
Wa dool maraahil al‑masaar hana Bani Israaʼiil wakit marago min balad Masir hasab majmuuʼaathum al‑askariiye tihit khiyaadit Muusa wa Haaruun.
Wa Muusa yaktib al‑bakaanaat al‑yisiiru minhum wa l‑yanzulu fooghum hasab amur Allah wa daahu maraahilhum hasab masaarhum.
Wa humman gammo min Raʼamsiis yoom 15 hana l‑chahar al‑awwal wa da fi l‑yoom al‑taani hana iid al‑Fisha al‑awwal.Wa fi l‑yoom da,Bani Israaʼiil gammo macho be kulla hurriiye giddaam kulla l‑Masriyiin.
Wa l‑Masriyiin gaaʼidiin yadfunu janaazaat iyaalhum awlaad al‑bikir al‑Allah katalaahum.Wa katalaahum achaan yiʼaakhib ilaahaathum kula.
Wa Bani Israaʼiil saaro min Raʼamsiis wa nazalo fi Sukkuut.
Wa saaro min Sukkuut wa nazalo fi Itaam fi taraf al‑sahara.
Wa saaro min Itaam wa gabbalo jo fi Khachum al‑Hiruut mugaabil Baʼal Safuun wa nazalo giddaam Migduul.
Wa saaro min Khachum al‑Hiruut wa gataʼo al‑bahar wa wassalo fi l‑sahara.Wa baʼad talaata yoom hana ruwaakha fi lubb saharat Itaam,humman nazalo fi Murra.
Wa gammo min Murra wa wassalo fi Iliim.Wa da l‑bakaan al‑indah 12 een hana almi wa 70 chadara hana tamur wa fi l‑bakaan da bas,humman nazalo.
Wa saaro min Iliim wa nazalo jamb al‑bahar al‑Ahmar.
Wa saaro min al‑bahar al‑Ahmar wa nazalo fi saharat Siin.
Wa saaro min saharat Siin wa nazalo fi Dufga.
Wa saaro min Dufga wa nazalo fi Aluuch.
Wa saaro min Aluuch wa nazalo fi Rafidiim wa fi l‑bakaan da,al‑chaʼab ma ligo almi hana charaab.
Wa saaro min Rafidiim wa nazalo fi saharat Siinaaʼ.
Wa saaro min saharat Siinaaʼ wa nazalo fi Khibruut Hattaawa.
Wa saaro min Khibruut Hattaawa wa nazalo fi Hasiruut.
Wa saaro min Hasiruut wa nazalo fi Ritma.
Wa saaro min Ritma wa nazalo fi Rimmuun Faaris.
Wa saaro min Rimmuun Faaris wa nazalo fi Libna.
Wa saaro min Libna wa nazalo fi Rissa.
Wa saaro min Rissa wa nazalo fi Khahilaata.
Wa saaro min Khahilaata wa nazalo fi jabal Chafar.
Wa saaro min jabal Chafar wa nazalo fi Haraada.
Wa saaro min Haraada wa nazalo fi Maghiluut.
Wa saaro min Maghiluut wa nazalo fi Tahat.
Wa saaro min Tahat wa nazalo fi Taarah.
Wa saaro min Taarah wa nazalo fi Mitkha.
Wa saaro min Mitkha wa nazalo fi Hachmuuna.
Wa saaro min Hachmuuna wa nazalo fi Muusiruut.
Wa saaro min Muusiruut wa nazalo fi Bani Yaʼkhaan.
Wa saaro min Bani Yaʼkhaan wa nazalo fi Huur al‑Gidgaad.
Wa saaro min Huur al‑Gidgaad wa nazalo fi Yutbaata.
Wa saaro min Yutbaata wa nazalo fi Abruuna.
Wa saaro min Abruuna wa nazalo fi Asyuun Giibar.
Wa saaro min Asyuun Giibar wa nazalo fi saharat Siin wa da fi turaab Khaadich.
Wa saaro min Khaadich wa nazalo fi jabal Hoor fi huduud balad Adoom.
Wa be amur Allah,Haaruun raajil al‑diin talaʼ fi jabal Hoor wa maat fi l‑yoom al‑awwal hana l‑chahar al‑khaamis.Wa da,be 40 sana baʼad marigiin Bani Israaʼiil min balad Masir.
Wa Haaruun indah 123 sana wakit maat fi jabal Hoor.
Wa fi l‑wakit da,malik Araad al‑Kanʼaani gaaʼid yaskun fi saharat Nagab fi balad Kanʼaan simiʼ kadar Bani Israaʼiil jaayiin ale baladah.
Wa Bani Israaʼiil saaro min jabal Hoor wa nazalo fi Salmuuna.
Wa saaro min Salmuuna wa nazalo fi Funuun.
Wa saaro min Funuun wa nazalo fi Ubuut.
Wa saaro min Ubuut wa nazalo fi Iyy Abaariim fi huduud Muwaab.
Wa saaro min Iyy Abaariim wa nazalo fi Diibuun Gaad.
Wa saaro min Diibuun Gaad wa nazalo fi Almuun Diblataayim.
Wa saaro min Almuun Diblataayim wa nazalo fi jibaal Abaariim mugaabiliin Nabu.
Wa saaro min jibaal Abaariim wa nazalo fi kadaadit Muwaab fi khachum bahar al‑Urdun mugaabiliin hillit Ariiha.
Wa humman nazalo fi khachum bahar al‑Urdun fi kadaadit Muwaab min Beet Yachiimut lahaddi Abil Chittiim.
Wa fi kadaadit Muwaab fi khachum bahar al‑Urdun mugaabil hillit Ariiha,Allah hajja le Muusa wa gaal :
 Hajji le Bani Israaʼiil wa guul leehum :‹ Wakit tagtaʼo bahar al‑Urdun le tadkhulu fi balad Kanʼaan,
chiilu ard kulla sukkaan al‑balad wa dammuru kulla tamaasiilhum al‑sawwoohum min hajar wa kassuru asnaamhum al‑daggoohum min hadiid wa haddumu bakaanaathum al‑aaliyiin hana l‑ibaada.
Chiilu al‑balad di wa askunu foogha achaan ana anteetku al‑balad di le tabga hintuku.
Wa gassumu al‑balad di ambeenaat khuchuum buyuutku be amʼiyeedaat.Ayyi khachum beet kabiir yalga ard kabiire wa ayyi khachum beet sakhayyar yalga ard sakhayre wa ayyi waahid yalga warasatah fi l‑bakaan al‑yagaʼ leyah be amʼiyeedaat.Wa l‑gisim da yabga ambeenaat gabaayilku.
Wa laakin kan ma chiltu al‑ard min kulla sukkaan al‑balad di,al‑yifaddulu minhum yabgo leeku misil wagaʼaay fi l‑een aw misil chookaay fi l‑dahar.Wa yahjumuuku fi l‑bakaan al‑taskunu foogah.
Wa ana nisawwi foogku intu al‑cheyy al‑gult nisawwiih fooghum humman.› 
Wa Allah hajja le Muusa wa gaal :
 Anti amur le Bani Israaʼiil wa guul leehum :‹ Wakit tadkhulu fi balad Kanʼaan,di hi al‑balad al‑tabga leeku warasa wa daahu huduudha.
 ‹ Min al‑junuub,huduudku yabdo min saharat Siin gariib le balad Adoom.Wa l‑huduud dool yabdo min sabaah le l‑nuss al‑junuubi hana l‑bahar al‑Mayyit.
Wa battaan huduudku yihawwugu be junuub le giizaan al‑Agaarib wa yiʼaddu be saharat Siin lahaddi junuub Khaadich Barniiʼa.Wa min Khaadich Barniiʼa,huduudku yamurgu ale Hasar Addaar lahaddi Asmuun.
Wa min Asmuun,huduudku yihawwugu be waadi Masir lahaddi l‑bahar al‑Abyad al‑Mutawassit.
 ‹ Wa min al‑kharib,al‑bahar al‑Abyad yabga leeku huduud wa dool bas huduudku min al‑kharib.
 ‹ Wa min al‑munchaakh,daahu huduudku.Sawwu huduudku min al‑bahar al‑Abyad lahaddi jabal Hoor.
Wa battaan huduudku sawwuuhum min jabal Hoor lahaddi Labu Hamaat.Wa min al‑bakaan da,al‑huduud yamchu lahaddi Sadaad
wa Zifruun wa yagiifu fi Hasar Eenaan.Wa dool yabgo huduudku min al‑munchaakh.
 ‹ Wa min al‑sabaah,sawwu huduudku min Hasar Eenaan lahaddi Chafaam.
Wa min Chafaam,al‑huduud yamchu lahaddi Ribla sabaah le l‑Een wa minha,al‑huduud yamchu ale l‑giizaan al‑gaaʼidiin sabaah le bahar al‑Jaliil.
Wa fi l‑akhiir,al‑huduud yadkhulu bahar al‑Urdun wa minnah lahaddi l‑bahar al‑Mayyit.Wa di baladku be kulla huduudha.› 
Wa Muusa amar Bani Israaʼiil wa gaal : Di l‑balad al‑tigassumuuha be amʼiyeedaat wa Allah amar yigassumuuha ambeenaat al‑tisʼa gabaayil wa nuss gabiila.
Achaan al‑gabaayil al‑aakhariin,yaʼni aayilat Raʼuubiin wa aayilat Gaad wa aayilat nuss gabiilat Manassa,ligo warasathum khalaas.
Al‑gabaayil al‑itneen wa nuss al‑gabiila dool ligo warasathum khaadi sabaah le bahar al‑Urdun mugaabil Ariiha. 
Wa Allah hajja le Muusa wa gaal :
 Daahu asaame al‑rujaal al‑yigassumu leeku warasatku hana l‑balad.Wa humman raajil al‑diin Aliʼaazar wa Yachuuʼ wileed Nuun.
Wa tichiilu maʼaahum cheekh waahid min ayyi gabiila le yigassumu al‑balad.
Wa daahu asaame al‑naas dool.Min gabiilat Yahuuza,Kaalib wileed Yafuuna.
Wa min gabiilat Chimʼuun,Chamuwiil wileed Amihuud.
Wa min gabiilat Banyaamiin,Alidaad wileed Kisluun.
Wa min gabiilat Daan,al‑cheekh Bukhi wileed Yugli.
Wa min zurriiyit Yuusuf kamaan,min gabiilat Manassa,al‑cheekh Hanniyiil wileed Ifuud
wa min gabiilat Afraayim,al‑cheekh Khamuwiil wileed Chiftaan.
Wa min gabiilat Zabuluun,al‑cheekh Alisaafan wileed Farnaak.
Wa min gabiilat Yassaakar,al‑cheekh Faltiyiil wileed Azzaan.
Wa min gabiilat Achiir,al‑cheekh Akhihuud wileed Chaluumi.
Wa min gabiilat Naftaali,al‑cheekh Fadahiil wileed Amihuud. 
Dool bas al‑naas al‑amaraahum Allah yigassumu balad Kanʼaan warasa le Bani Israaʼiil.
Wa fi kadaadit Muwaab fi khachum bahar al‑Urdun mugaabil Ariiha,Allah kallam le Muusa wa gaal :
 Aamur Bani Israaʼiil yantu min warasathum hillaal le l‑Laawiyiin yaskunu fooghum wa yantuuhum ard hana sarha le bahaayimhum hawaale al‑hillaal dool.
Wa l‑hillaal dool yabgo hineehum halaalhum le yaskunu fooghum wa ard al‑sarha al‑hawaaleehum le bahaayimhum wa khumaamhum wa kulla haywaanaathum.
Wa ard al‑sarha al‑tantuuha le l‑Laawiyiin tabga nuss kiilomitir barra min al‑durdur hana l‑hille fi kulli jiihe.
Wa l‑ard di tukuun murabbaʼa.Tuulha ale jiihat al‑sabaah kiilomitir waahid wa ale jiihat al‑wati kiilomitir waahid wa ale jiihat al‑kharib kiilomitir waahid wa ale jiihat al‑munchaakh kiilomitir waahid wa l‑hille kamaan,tabga usut.Wa di tabga ard hana sarha hawaale ayyi hille al‑tantuuha leehum.
 Wa tantu le l‑Laawiyiin sitte mudun hana luju achaan kan naadum katal naadum bala raayah yagdar yajri yagood fooghum.Wa tiziidu fi l‑mudun al‑sitte dool 42 hillaal aakhariin.
Wa l‑hillaal al‑tantuuhum le l‑Laawiyiin adadhum yabga 48 hille wa ayyi waahide indaha ard hana sarha hawaaleeha.
Wa l‑hillaal al‑tichiiluuhum min Bani Israaʼiil,chiiluuhum hasab al‑warasa hana ayyi gabiila.Min al‑gabiila al‑ligat katiir,tichiilu katiir.Wa min al‑gabiila al‑ligat chiyya,tichiilu chiyya.Ayyi gabiila hasab warasatha tanti hillaal le l‑Laawiyiin. 
Wa Allah hajja le Muusa wa gaal :
 Guul le Bani Israaʼiil :‹ Kan gataʼtu bahar al‑Urdun le tadkhulu fi balad Kanʼaan,
aʼazulu leeku mudun hana luju achaan kan naadum katal naadum bala raayah yagdar yajri yagood fooghum.
Wa l‑mudun dool yabgo leeku mudun hana luju wa yinajju al‑kaatil min siid al‑taar.Achaan al‑kaatil ma waajib yaktuluuh gubbaal ma yagiif giddaam mujtamaʼ Bani Israaʼiil le yihaakumuuh.
Wa l‑mudun al‑sitte dool yabgo leeku mudun hana luju.
Wa mudun al‑luju dool,talaata minhum yukuunu sabaah le bahar al‑Urdun wa talaata fi balad Kanʼaan.
Wa l‑mudun al‑sitte dool yabgo bakaan hana luju le Bani Israaʼiil wa le l‑ajnabi al‑gaaʼid maʼaahum wa le l‑deef al‑khaatir.Ayyi waahid kan katal naadum bala raayah yagdar yajri yagood fi madiina waahide minhum.
 ‹ Wa laakin kan naadum darab naadum be silaah hana hadiid wa katalah,al‑naadum da bigi kaatil dimme wa fi chaan da,waajib yaktuluuh.
Wa kan naadum darab naadum be hajar al‑yagdar yaktul wa katalah,al‑naadum da bigi kaatil dimme wa fi chaan da,waajib yaktuluuh.
Aw kan naadum darab naadum be uud al‑yagdar yaktul wa katalah,al‑naadum da bigi kaatil dimme wa fi chaan da,waajib yaktuluuh.
Wa siid al‑taar hu yaktul kaatil al‑dimme wa yichiil foogah al‑taar kan laagaah.
Wa kan naadum lazza naadum achaan hu indah maʼaayah muchkila aw zaragah be niiytah bas wa katalah
aw darabah be iidah fi duwaas wa katalah,al‑naadum al‑darab da yaktuluuh achaan hu bigi kaatil dimme.Wa siid al‑taar hu yaktul kaatil al‑dimme wa yichiil foogah al‑taar kan laagaah.
 ‹ Wa laakin akuun naadum katal naadum bala raayah.Lazzaah wa ma indah maʼaayah ayyi muchkila aw zaragah be ayyi cheyy bala niiytah
aw ma chaafah wa darabah be hajar al‑yagdar yaktul wa katalah.Wa wakit zarag al‑hajar da,hu ma indah maʼaayah adaawa wa la yidoor yisawwi leyah cheyy fasil.
Khalaas,mujtamaʼ Bani Israaʼiil yahkumu been kaatil al‑dimme wa siid al‑taar hasab al‑churuut dool.
Wa be da,mujtamaʼ Bani Israaʼiil yinajju kaatil al‑dimme min siid al‑taar wa yigabbuluuh fi madiinat al‑luju al‑hu jara gaʼad foogha.Wa hu yagood hinaak lahaddi moot kabiir rujaal al‑diin al‑masahooh be l‑dihin al‑mukhaddas wa darrajooh.
Wa laakin kan al‑kaatil marag barra min huduud madiinat al‑luju al‑hu jara wa gaʼad foogha
wa siid al‑taar ligiih barra min madiinat al‑luju wa katalah,siid al‑taar da,ma yajʼalooh kaatil dimme.
Waajib le l‑kaatil yagood fi madiinat al‑luju lahaddi moot kabiir rujaal al‑diin.Wa baʼad moot kabiir rujaal al‑diin da,al‑kaatil yagdar yigabbil fi ard warasatah.
 ‹ Wa da yabga leeku gaanuun hana chariiʼa le kulla zurriiyaatku fi ayyi bakaan al‑taskunu foogah.
 ‹ Fi kulla wakit,kaatil al‑dimme be raayah ma yaktuluuh illa be chahaada hana naas waahidiin achaan be chahaada hana naadum waahid ma yagdaro yahkumu le naadum be l‑moot.
Ma tardo le yafdo ruuh kaatil al‑dimme be gurus al‑waajib leyah al‑moot.Hu waajib yumuut.
Wa ma tardo le yikaffu gurus achaan yikhallu kaatil al‑dimme yamrug yufuut min madiinat al‑luju wa yigabbil fi ardah gubbaal moot raajil al‑diin.
Ma tinajjusu arduku al‑saakniin foogha achaan damm al‑maktuul yinajjis al‑ard wa ma tittahhar illa be damm hana kaatil al‑dimme.
Ma tinajjusu al‑ard al‑intu saakniin foogha wa ana zaati gaaʼid fi usutha.Achaan ana Allah saakin fi usut Bani Israaʼiil.› 
Wa kubaaraat al‑aayilaat hana khachum beet Gilʼaad wileed Makiir wileed Manassa min khuchuum buyuut zurriiyit Yuusuf jo giddaam Muusa wa kubaaraat al‑aayilaat hana Bani Israaʼiil.
Wa gaalo : Allah amarak inta sayyidna Muusa tigassim al‑balad le Bani Israaʼiil be amʼiyeedaat.Wa hu amarak inta tanti warasat akhuuna Saluufhad le banaatah.
Wa laakin kan al‑banaat deel yaakhudan rujaal min gabiila aakhara min gabaayil Bani Israaʼiil,warasatna tangus wa warasat al‑gabiila al‑aakhara tiziid.Wa be da,warasatna al‑nalgooha be amʼiyeedaat tangus.
Wa fi sanit al‑Hurriiye hana Bani Israaʼiil,warasathin tiziid fi warasat al‑gabiila al‑hinna mutazawwijaat foogha.Wa be da,warasat gabiilitna tangus. 
Wa be amur min Allah,Muusa gaal le Bani Israaʼiil : Naas zurriiyit Yuusuf induhum hagg.
Wa daahu kalaam Allah fi sabab banaat Saluufhad.Hu gaal :‹ Hinna yaakhudan ayyi raajil al‑yidoorannah wa laakin ma yukuun barra min khuchuum buyuut gabiilat abuuhin.
Wa be misil da,ayyi gabiila min Bani Israaʼiil ma tichiil warasa hana gabiila aakhara.Wa ayyi naadum yakrub gawi warasat gabiilat abbahaatah.
Ayyi bineeye al‑talga warasa fi waahide min gabaayil Bani Israaʼiil,ma taakhud illa fi daakhal khuchuum buyuut gabiilat abuuha.Wa be da,Bani Israaʼiil yagdaro yahfado warasat abbahaathum.Ayyi waahid yahfad haggah.
Wa be da,al‑warasa hana gabiila waahide ma yantuuha le gabiila aakhara wa laakin gabaayil Bani Israaʼiil,ayyi waahide titmassak be warasatha.› 
Wa banaat Saluufhad sawwan misil Allah amar beyah Muusa.
Wa banaat Saluufhad hinna Mahla wa Tirsa wa Hugla wa Milka wa Nuuʼa,akhadan iyaal amaameehin.
Hinna akhadan rujaal min aayilaat Manassa min zurriiyit Yuusuf.Wa warasathin gaʼadat fi khachum beet gabiilat abuuhin.
Wa dool al‑wasaaya wa l‑churuut al‑Allah amar beehum Bani Israaʼiil be waasitat Muusa fi kadaadit Muwaab fi khachum bahar al‑Urdun mugaabil Ariiha.
Wa daahu al‑kalaam al‑Muusa gaalah le kulla Bani Israaʼiil sabaah le bahar al‑Urdun fi l‑sahale mugaabil Suuf.Wa da ambeen Faaraan wa Tuufal wa Laabaan wa Hasiruut wa Dizahaab.
Wa min Huuriib le Khaadich Barniiʼa,indah 11 yoom be l‑rijil.Wa da be l‑derib al‑yiʼaddi be balad jibaal Saʼiir.
Wa fi l‑yoom al‑awwal fi chahri 11 hana sanit 40 baʼad marago min balad Masir,Muusa kallam le Bani Israaʼiil hasab kulla l‑kalaam al‑amarah beyah Allah.
Wa da baʼad annasar fi Siihuun malik al‑Amuuriyiin al‑gaaʼid fi Hachbuun wa annasar fi Oog fi hillit Idraʼi.Wa Oog da malik Baachaan al‑saakin fi Achtaruut.
Wa Muusa gamma yiwaddih wasaaya Allah fi balad Muwaab sabaah le bahar al‑Urdun wa gaal :
Wakit aniina gaaʼidiin fi jabal Huuriib,Allah Ilaahna kallam leena wa gaal : Kafaaku ma tagoodu fi l‑jabal da.
Gummu siiru battaan wa amchu le jibaal al‑Amuuriyiin wa le kulla l‑naas al‑hawaaleehum fi l‑Araba wa balad al‑jibaal wa l‑sahale wa saharat Nagab wa khachum al‑bahar al‑Abyad wa balad al‑Kanʼaaniyiin wa Lubnaan wa lahaddi l‑Furaat al‑bahar al‑kabiir.
Daahu ana anteetku kulla l‑balad di.Amchu wa chiiluuha !Di l‑balad al‑ana Allah halaft nantiiha le juduudku Ibraahiim wa Ishaakh wa Yaakhuub wa le zurriiyithum al‑baʼadhum. 
Fi l‑wakit daak,ana Muusa gult : Ana wiheedi ma nagdar nichiil masʼuuliiyitku.
Wa Allah Ilaahku kattaraaku wa l‑yoom bigiitu katiiriin misil nujuum al‑sama.
Wa khalli Allah Rabb juduudku yiziid adadku alif marra wa yibaarikku misil hu gaalah.
Wa kikkeef ana wiheedi nagdar nichiil al‑masʼuuliiye hana machaakilku wa tagalatku ?
Hassaʼ da,aʼazulu rujaal al‑induhum hikma wa faahimiin wa maʼruufiin fi gabaayilku le nukhuttuhum masʼuuliin foogku. 
Wa intu gultu leyi : Kalaamak al‑gultah da adiil.Nisawwuuh. 
Wa ana chilt naas wa khatteethum kubaaraat fi gabaayilku wa l‑naas dool humman rujaal al‑induhum hikma wa maʼruufiin.Wa ana khatteethum kubaaraat fi acharaat wa khamsiinaat wa miyaat wa aalaaf wa khatteethum misil muraakhibiin fi gabaayilku.
Wa fi l‑wakit daak,ana anteet al‑amur da le gudiyaaku wa gult : Asmaʼo kalaam akhwaanku wa ahkumu le ayyi waahid be adaala kan maʼa akhuuh walla maʼa ajnabi kula.
Ma timayyulu fi l‑chariiʼa,asmaʼo al‑sakhayyar wa l‑kabiir.Ma takhaafo min naadum achaan al‑chariiʼa hint al‑Rabb.Wa kan al‑chariiʼa bigat leeku gawiiye kula,jiibuuha leyi ana nichiifha. 
Wa fi l‑wakit daak,ana anteetku amur fi kulla cheyy al‑waajib tisawwuuh.
Wa gammeena sirna min Huuriib wa chaggeena kulla l‑sahara al‑wasiiʼe wa l‑mukhiife al‑intu chiftuuha.Wa chilna derib jibaal al‑Amuuriyiin misil Allah Ilaahna amaraana beyah.Wa wassalna fi Khaadich Barniiʼa.
Wa ana gult leeku : Daahu jiitu fi jibaal al‑Amuuriyiin al‑yantiihum leena Allah Ilaahna al‑yoom.
Chiifu !Allah Ilaahku antaaku al‑balad.Gummu amchu chiiluuha misil Allah Rabb juduudku gaalah leeku.Ma takhaafo wa la tinbahtu. 
Wa intu kulluku garrabtu leyi wa gultu : Nirassulu naas giddaamna yuruukhu al‑balad wa yijiibu leena khabar al‑derib al‑nichiiluuh wa l‑mudun al‑namchu leehum. 
Wa ana chift al‑fikra di adiile wa chilt minku 12 raajil,min ayyi gabiila raajil waahid.
Wa l‑rujaal dool macho ale balad al‑jibaal wa wassalo lahaddi waadi Achkuul wa raakhooh.
Wa jaabo maʼaahum min fawaakih al‑balad di wa wassafoohum leena.Wa kallamo leena wa gaalo : Al‑balad al‑yantiiha leena Allah Ilaahna di,hi adiile. 
Wa laakin intu abeetu ma tamchu leeha wa isiitu amur Allah Ilaahku.
Wa gaawaltu fi lubb khiyamku wa gultu : Be sabab karaahiiytah leena,Allah maragaana min balad Masir le yisallimna le l‑Amuuriyiin wa yidammirna.
Ween namchu ?Akhwaanna waddaro chajaaʼitna wakit gaalo :‹ Sukkaan al‑balad di tuwaal wa chudaad minnina.Wa mudunhum mudun kubaar wa gawiyiin wa muhawwagiin be daraadir tuwaal lahaddi l‑sama.Wa battaan,hinaak chifna naas min Bani Anakh al‑tuwaal wa chudaad.› 
Wa ana gult leeku : Ma tinbahtu wa la takhaafo minhum.
Allah Ilaahku yamchi giddaamku wa hu zaatah yihaarib leeku misil hu sawwaah awwal fi Masir wa intu chiftuuh be uyuunku.
Wa battaan fi l‑sahara hinaak,chiftu Allah Ilaahku chaalku misil raajil yichiil wileedah,fi kulla tuul al‑derib al‑intu rukhtu foogah lahaddi jiitu fi l‑bakaan da. 
Wa be da kula,ma induku amaan le Allah Ilaahku.
Wa hu maachi giddaamku fi l‑derib le yifattich leeku bakaan al‑tanzulu foogah.Wa maachi giddaamku be l‑leel fi amuud hana naar le yidawwi leeku fi l‑derib al‑intu maachiin foogah wa be nahaar fi amuud hana sahaab.
Wa Allah simiʼ be l‑kalaam al‑intu gultuuh.Wa fi khadabah,hu halaf wa gaal :
 Waahid min al‑zurriiye al‑fasle di ma yichiif al‑balad al‑adiile al‑ana waaʼadt wa gult nantiiha le juduudhum.
Illa Kaalib wileed Yafuuna bas yichiifha.Hu raakh al‑balad di zamaan wa ana nantiiha leyah hu wa le zurriiytah achaan hu taabaʼ derib Allah tamaam. 
Wa hatta foogi ana Muusa kula,Allah khidib wa da fi chaanku intu.Wa gaal : Inta kula,ya Muusa,abadan ma tadkhul fi l‑balad di.
Wa laakin khaddaamak Yachuuʼ wileed Nuun yadkhul foogha.Wa inta chajjiʼah achaan hu bas al‑yanti al‑balad di le Bani Israaʼiil misil warasa.
Wa iyaalku al‑gultu yabgo kasiibe wa iyaalku al‑ma yafsulu been al‑kheer wa l‑charr,humman dool bas yadkhuluuha.Wa leehum humman,ana anteet al‑balad wa humman yichiiluuha.
Wa laakin intu kamaan,gabbulu wa amchu le l‑sahara ale l‑bahar al‑Ahmar. 
Wa intu gultu leyi : Sahiih !Aniina aznabna didd Allah.Wa hassaʼ namchu nihaarubu hasab kulla cheyy al‑amar beyah Allah Ilaahna. Wa ayyi waahid minku chaal silaahah hana l‑harib wa hasabtu be suhuula bas tichiilu balad al‑jibaal.
Wa laakin Allah gaal leyi : Guul leehum :‹ Ma tamchu wa la tihaarubu achaan ana ma gaaʼid fi usutku !Wa be da,udwaanku yinnasru foogku.› 
Wa ana kallamt leeku wa laakin intu ma simiʼtuuni wa isiitu amur Allah wa gammeetu be istikbaar macheetu ale balad al‑jibaal.
Wa khalaas,al‑Amuuriyiin al‑saakniin fi l‑balad di marago foogku misil nahale wa taradooku wa katalooku fi balad Saʼiir lahaddi hillit Hurma.
Wa battaan gabbaltu jiitu bakeetu le Allah wa laakin hu ma simiʼ hissuku wa la dawwar yasmaʼku.
Wa fi chaan da bas,gaʼadtu fi Khaadich wa tawwaltu fiiha ziyaada.
Wa Muusa gaal :Khalaas wajjahna ale l‑sahara wa macheena ale l‑bahar al‑Ahmar,misil Allah gaalah leyi.Wa mudda tawiile gaaʼidiin nuluudu balad jibaal Saʼiir.
Wa Allah gaal leyi :
 Min mudda tawiile,intu gaaʼidiin tuluudu balad al‑jibaal di.Wa hassaʼ da,kafaaku.Wajjuhu ale l‑munchaakh.
Ya Muusa,daahu al‑amur al‑tantiih le l‑chaʼab.Guul leehum :‹ Fuutu gariib le huduud akhwaanku zurriiyit Isuu al‑saakniin fi balad Saʼiir.Wa humman yakhaafo minku wa laakin intu ahfado nufuusku.
Ma tujukhkhuuhum.Ana ma nantiiku wa la chibir min arduhum achaan balad jibaal Saʼiir di,ana anteetha warasa le zurriiyit Isuu.
Hatta al‑akil al‑taakuluuh wa l‑charaab al‑tacharbooh kula,waajib tachruuh minhum be gurusku.
Achaan ana Allah Ilaahku baaraktuku fi kulla cheyy al‑sawweetuuh.Wa ana naʼarif be masaarku fi l‑sahara al‑kabiire di.Wa daahu 40 sana,ana gaaʼid maʼaaku wa cheyy gassar leeku kula ma fiih.› 
Wa aniina futna baʼiid min akhwaanna zurriiyit Isuu al‑saakniin fi balad Saʼiir.Wa khalleena derib al‑Araba wa Ilaat wa Asyuun Giibar wa chilna derib hana saharat Muwaab.
Wa Allah gaal leyi : Ma tahjumu al‑Muwaabiyiin wa la tugummu didduhum le tihaaribhum.Ana ma nantiiku ard warasa min baladhum achaan balad Aar di,ana anteetha le l‑Muwaabiyiin zurriiyit Luut. 
Wa zamaan al‑Imiyiin saakniin fi l‑ard di wa humman chaʼab chudaad wa katiiriin wa tuwaal misil Bani Anakh.
Wa humman kula jaʼaloohum misil Rafaayiin wa misil Bani Anakh wa laakin al‑Muwaabiyiin binaaduuhum Imiyiin.
Wa zamaan,al‑Huuriyiin saakniin fi balad Saʼiir wa zurriiyit Isuu jo dammaroohum wa chaalo arduhum wa sakano fi badalhum.Wa da misil Bani Israaʼiil sawwooh fi l‑ard al‑Allah antaaha leehum warasa wa chaalooha.
Wa Allah gaal leena : Hassaʼ gummu agtaʼo waadi al‑Zarad. Wa khalaas gammeena gataʼna waadi al‑Zarad.
Wa min gammeena min Khaadich Barniiʼa lahaddi gataʼna waadi al‑Zarad,khatteena 38 sana.Wa da lahaddi kulla l‑rujaal al‑umurhum taamm le l‑askariiye min bidaayit al‑masaar bigo ma fiihum fi l‑fariig.Wa bigi misil Allah halaf beyah wa gaalah leehum.
Wa Allah darabaahum lahaddi kulluhum angachcho min al‑fariig.
Wa wakit kulla l‑rujaal al‑umurhum taamm le l‑askariiye maato wa bigo ma fiihum fi ust al‑chaʼab,
khalaas Allah hajja leyi wa gaal :
 Al‑yoom intu tagtaʼo huduud Muwaab wa tuchuggu balad Aar.
Wa talgo giddaamku Bani Ammuun.Ma tahjumuuhum wa la tugummu didduhum.Ana ma nantiiku ayyi ard fi baladhum achaan al‑balad di,ana anteetha warasa le Bani Ammuun zurriiyit Luut. 
Wa l‑ard di kula,jaʼalooha ard al‑Rafaayiin achaan awwal al‑Rafaayiin sakano foogha wa Bani Ammuun binaaduuhum al‑Zamzuumiyiin.
Wa l‑Rafaayiin dool,humman chaʼab kubaar wa katiiriin wa tuwaal misil Bani Anakh.Wa Allah dammaraahum le l‑Rafaayiin wa Bani Ammuun chaalo arduhum wa sakano fi badalhum.
Wa da misil Allah sawwaah le zurriiyit Isuu al‑saakniin fi balad Saʼiir.Allah dammaraahum le l‑Huuriyiin wa zurriiyit Isuu chaalo arduhum wa sakano foogha lahaddi l‑yoom.
Wa l‑Kaftuuriyiin jo min Kaftuur wa dammaroohum le l‑Awwiyiin al‑saakniin fi l‑hillaal hana mantagat Khazza wa sakano fi badalhum.
Wa baʼad da,Allah gaal leena : Yalla gummu !Amchu agtaʼo waadi Arnuun.Wa daahu ana sallamt leeku Siihuun malik Hachbuun al‑Amuuri wa baladah.Min hassaʼ,gummu diddah haarubuuh wa chiilu baladah.
Wa min al‑yoom,ana nabda ninazzil al‑ruʼub wa l‑khoof fi kulla chuʼuub al‑ard wa humman yakhaafo minku.Wa wakit yasmaʼo beeku,yibarjulu wa yinbahtu. 
Min saharat Khadimuut,ana Muusa rassalt naas le Siihuun malik Hachbuun be kalaam hana salaam wa gult :
 Khalliina nuchuggu ardak wa nichiilu al‑derib wa ma nikissu minnah wa la isra wa la zeene.
Wa l‑akil al‑naakuluuh wa l‑almi al‑nacharbooh kula,antiih leena be gurus wa laakin nidooru nuchuggu ardak bas.
Wa zurriiyit Isuu al‑saakniin fi Saʼiir wa l‑Muwaabiyiin al‑saakniin fi Aar khalloona chaggeena arduhum.Inta kula khalliina nuchuggu ardak lahaddi nagtaʼo bahar al‑Urdun wa nadkhulu fi l‑balad al‑yantiiha leena Allah Ilaahna. 
Wa laakin Siihuun malik Hachbuun aba ma yikhalliina nuchuggu ardah achaan Allah Ilaahna bas gawwa raasah wa ama galbah le yisallimah leena fi iideenah fi l‑yoom da.
Wa Allah gaal leyi : Daahu ana badeet nisallim leeku Siihuun wa ardah.Wa intu kula abdo adkhulu fi ardah wa chiiluuha. 
Wa Siihuun marag min Hachbuun,hu wa kulla chaʼabah le yihaaribna fi Yahaas.
Wa Allah Ilaahna sallamah leena wa aniina annasarna foogah hu wa iyaalah wa kulla chaʼabah.
Wa fi l‑wakit daak,aniina chilna kulla mudunah.Wa dammarna al‑rujaal wa l‑awiin wa l‑iyaal lahaddi waahid minhum kula ma faddal hayy.
Wa laakin aniina chilna bahaayim misil khaniime wa nahabna khumaam al‑mudun al‑chilnaahum.
Wa min hillit Aruuʼir al‑fi khachum waadi Arnuun wa l‑madiina al‑fi l‑waadi lahaddi Gilʼaad,ma fi madiina al‑gidrat waajahatna.Wa Allah Ilaahna sallam leena kulla l‑mudun dool.
Wa laakin aniina ma dakhalna fi ard Bani Ammuun.Wa laakin al‑balad hana khachum waadi Yabbuukh wa l‑mudun hana balad al‑jibaal,ma dakhalna fooghum.Ma dakhalna fi ayyi bakaan al‑Allah Ilaahna daharaana ma nadkhulu foogah.
Wa baʼad da,aniina wajjahna ale Baachaan.Wa laakin Oog malik Baachaan wa chaʼabah marago wa haaraboona fi Idraʼi.
Wa Allah gaal leyi ana Muusa : Ma takhaaf achaan ana nisallimah leek fi iidak,hu wa chaʼabah wa baladah.Wa sawwi foogah misil sawweet fi Siihuun malik al‑Amuuriyiin al‑gaaʼid fi Hachbuun. 
Wa khalaas,Allah Ilaahna sallam leena fi iidna Oog malik Baachaan wa kulla chaʼabah.Wa aniina katalnaahum lahaddi waahid minhum kula ma faddal hayy.
Wa fi l‑wakit da,chilna kulla mudunah wa ma fi madiina al‑ma chilnaaha.Wa adad al‑mudun dool 60 fi mantagat Arguub fi balad Baachaan al‑haakim foogha Oog.
Wa kulla l‑mudun dool,humman mudun gawiyiin wa induhum daraadir tuwaal wa biibaan wa hawaadir al‑yisiddu beehum al‑biibaan.Wa fi hillaal aakhariin kula katiiriin al‑ma induhum daraadir.
Aniina chilna al‑mudun dool wa dammarnaahum misil dammarna Siihuun malik Hachbuun.Wa katalna al‑rujaal wa l‑awiin wa l‑iyaal hana l‑mudun dool lahaddi waahid minhum kula ma faddal hayy.
Wa nahabna kulla l‑bahaayim wa chilna khumaam al‑mudun dool misil khaniime.
Wa fi l‑wakit daak,aniina chilna balad muluuk al‑Amuuriyiin al‑itneen dool yaʼni Oog wa Siihuun.Wa di l‑ard al‑gaaʼide sabaah le bahar al‑Urdun min waadi Arnuun fi l‑wati lahaddi jabal Harmuun fi l‑munchaakh.
Wa jabal Harmuun da,naas balad Seeda sammooh Siryuun wa l‑Amuuriyiin kula sammooh Saniir.
Wa aniina chilna kulla mudun al‑sahale wa kulla turaab Gilʼaad wa kulla turaab Baachaan lahaddi mudun Salka wa Idraʼi.Wa dool mudun Baachaan al‑hakam fooghum al‑malik Oog.
Wa Oog malik Baachaan,hu aakhir waahid al‑faddal min al‑Rafaayiin.Wa sariirah hana hadiid gaaʼid fi Rabba aasimat Bani Ammuun.Wa tuul al‑sariir da 9 duraaʼ wa urdah 4 duraaʼ.
Wa wakit aniina chilna al‑balad di,ana anteet le gabiilat Raʼuubiin wa gabiilat Gaad al‑ard min hillit Aruuʼir al‑fi waadi Arnuun lahaddi nuss balad jibaal Gilʼaad wa mudunah.
Wa l‑faddal min Gilʼaad wa kulla mamlakat Oog fi Baachaan,ana anteetah le nuss gabiilat Manassa.Wa da,kulla mantagat Arguub wa kulla Baachaan al‑awwal binaaduuh balad al‑Rafaayiin.
Wa zurriiyit Yayiir wileed Manassa chaalo kulla mantagat Arguub lahaddi turaab al‑Gachuuriyiin wa l‑Maʼaakiyiin.Wa sammo balad Baachaan be usum jidduhum Yayiir wa lahaddi l‑yoom kula,binaaduuha Furgaan Yayiir.
Wa ana anteet al‑nuss al‑munchaakhi hana Gilʼaad le zurriiyit khachum beet Makiir wileed Manassa.
Wa le gabiilat Raʼuubiin wa gabiilat Gaad,ana anteethum nuss balad Gilʼaad lahaddi waadi Arnuun wa ust al‑waadi da bigi huduudhum al‑junuubiiye.Wa anteethum battaan lahaddi waadi Yabbuukh wa hu kula bigi huduudhum maʼa Bani Ammuun.
Wa l‑huduud al‑kharbaaniiye hana khachum beet Makiir wa gabiilat Raʼuubiin wa gabiilat Gaad,humman macho maʼa tuul waadi al‑Urdun min bahar al‑Jaliil fi l‑munchaakh lahaddi l‑bahar al‑Mayyit fi l‑wati.Wa minnah,al‑huduud macho lahaddi gaʼar jabal al‑Fisga fi l‑sabaah.
Achaan fi l‑wakit daak,ana amartuhum wa gult : Allah Ilaahku antaaku al‑balad di warasa.Wa intu al‑rujaal al‑fahaliin,chiilu silaahku wa agtaʼo bahar al‑Urdun giddaam akhwaanku Bani Israaʼiil al‑aakhariin.
Illa awiinku wa iyaalku wa maalku yagoodu fi l‑hillaal al‑ana anteethum leeku.Wa ana naʼarif kadar intu induku maal katiir.
Wa saaʼudu akhwaanku lahaddi Allah yantiihum al‑raaha misilku.Wa wakit humman kula chaalo al‑balad al‑yantiiha leehum Allah Ilaahku warasa kharib le bahar al‑Urdun,fi l‑wakit da,intu tigabbulu wa tagoodu ayyi waahid fi ardah al‑ana anteetha leyah. 
Wa fi l‑wakit daak,ana anteet amur le Yachuuʼ wa gult leyah : Inta chift be uyuunak kulla cheyy al‑sawwaah Allah Ilaahku le l‑muluuk al‑itneen dool yaʼni Oog wa Siihuun.Wa hu yisawwi nafs al‑cheyy fi kulla l‑mamaalik al‑tamchu leehum kharib le bahar al‑Urdun.
Ma takhaafo minhum achaan Allah Ilaahku,hu zaatah yihaarib leeku. 
Wa fi l‑wakit daak,ana chahadt Allah wa gult :
 Ya Allah al‑Rabb,inta badeet tiwassif le abdak azamatak wa iidak al‑chadiide.Hal fi ilaah fi l‑sama aw fi l‑ard al‑yagdar yisawwi misil amalak wa khidimtak al‑chadiide walla ?
Ya Allah,nachhadak khalliini nagtaʼ kharib le bahar al‑Urdun achaan nichiif al‑balad al‑adiile di wa l‑jibaal al‑samhiin wa Lubnaan. 
Wa laakin Allah khidib aleyi be sababku intu wa ma simiʼ suʼaali.Wa gaal leyi : Khalaas,battaan ma tihajji leyi be l‑kalaam da.
Atlaʼ fi raas jabal al‑Fisga wa chiif munchaakh wa wati wa kharib wa sabaah.Wa chiif al‑bakaan da adiil achaan inta ma tagtaʼ bahar al‑Urdun da.
Anti amur le Yachuuʼ wa khalli yabga chadiid wa fahal achaan hu bas al‑yagtaʼ bahar al‑Urdun fi raas al‑chaʼab da wa hu bas al‑yantiihum warasa al‑balad al‑inta gaaʼid tichiifha. 
Wa min al‑wakit da,aniina gaaʼidiin hini fi l‑waadi mugaabiliin Beet Faʼuur.
Wa Muusa gaal :Hassaʼ da,ya Bani Israaʼiil,asmaʼo al‑churuut wa l‑gawaaniin al‑ana zaati niʼallimhum leeku wa tabbuguuhum.Wa be da,talgo al‑haya wa tadkhulu fi l‑balad al‑yantiiha leeku Allah Rabb juduudku wa tichiiluuha warasa.
Ma tiziidu cheyy fi l‑awaamir al‑ana amartuku beehum wa la tangusu minhum cheyy.Achaan tahfado wasaaya Allah Ilaahku al‑ana amartuku beehum.
Wa intu chiftu be uyuunku al‑cheyy al‑sawwaah Allah fi hillit Baʼal Faʼuur.Wa fi usutku,Allah Ilaahku katal kulla l‑naas al‑abado ilaah Baʼal hana jabal Faʼuur.
Wa laakin intu al‑munrabitiin maʼa Allah Ilaahku,kulluku hayyiin al‑yoom.
Chiifu,ana allamtuku gawaaniin wa churuut misil Allah Ilaahi amaraani beyah achaan titabbuguuhum fi l‑balad al‑tadkhulu foogha wa tichiiluuha warasa.
Ahfadoohum wa tabbuguuhum wa beehum talgo al‑maʼrafa wa l‑hikma giddaam al‑chuʼuub al‑mujaawiriinku.Wa wakit al‑chuʼuub al‑mujaawiriinku yasmaʼo al‑churuut dool,yuguulu : Akiid al‑umma al‑kabiire di indaha maʼrafa wa hikma. 
Achaan weeni al‑umma al‑kabiire al‑indaha ilaahaat gariibiin leeha misil Allah Ilaahna wakit ninaaduuh fi ayyi wakit ?
Wa weeni al‑umma al‑kabiire al‑indaha gawaaniin wa churuut aadiliin min kulla l‑wasaaya al‑ana al‑yoom nantiihum leeku dool ?
Wa laakin angarʼu !Ahfado adiil nufuusku achaan ma tanso al‑achya al‑chaafoohum uyuunku.Wa fi kulla muddit hayaatku,khalli ma yamurgu min guluubku.Wa arrufuuhum le iyaalku wa le iyaal iyaalku.
Fakkuru fi l‑yoom al‑wagaftu foogah giddaam Allah Ilaahku fi jabal Huuriib wakit Allah gaal leyi : Limm leyi al‑chaʼab achaan yasmaʼo al‑kalaam al‑nuguulah leehum wa be da,yilʼallamo kikkeef yakhaafo minni fi kulla muddit hayaathum.Wa yiʼallumuuh le awlaadhum kula. 
Wa fi l‑yoom da,garrabtu leyi wa wagaftu fi gaʼar al‑jabal wa l‑jabal mugabbad naar lahaddi naarah taalʼe fi l‑sama wa indah dalaam wa sahaab wa khamaam azrag kurum.
Wa Allah hajja leeku min ust al‑naar wa intu simiʼtu kalaamah.Ma chiftu ayyi hajim wa laakin simiʼtu hissah.
Wa hu ooraaku be muʼaahadatah wa amaraaku titabbugu al‑wasaaya al‑achara wa hu katabaahum fi liihaan itneen hana hajar.
Wa fi l‑wakit da,Allah amaraani niʼallimku al‑gawaaniin wa l‑churuut achaan titabbuguuhum fi l‑balad al‑tadkhulu foogha wa tichiiluuha warasa.
Angarʼu wa ahfado nufuusku achaan intu ma chiftu ayyi hajim wakit Allah hajja leeku min ust al‑naar fi Huuriib.
Wa da achaan ma titallufu nufuusku wa tasnaʼo leeku sanam fi ayyi hajim wa taʼabuduuh misil fi hajim raajil aw fi hajim mara
aw fi hajim ayyi haywaan fi l‑ard aw fi hajim ayyi teeraay al‑titiir fi l‑sama
aw fi hajim ayyi haywaan al‑yazhaf fi l‑ard aw fi hajim ayyi huut fi lubb al‑almi.
Ma tarfaʼo uyuunku le l‑sama wa tichiifu al‑harraay wa l‑gamar wa l‑nujuum wa kulla khuwwaat al‑sama wa yaʼajubuuku wa tasjudu giddaamhum wa taʼabuduuhum.Humman dool,Allah Ilaahku antaahum le kulla l‑chuʼuub al‑aakhariin al‑gaaʼidiin tihit al‑sama.
Wa laakin intu bigiitu hineey Allah,hu al‑chaalaaku wa maragaaku min balad Masir wa hi balad al‑misil jahannam al‑tagtaʼ al‑hadiid.Wa da,achaan tabgo chaʼabah wa warasatah misil intu bigiitu leyah al‑yoom.
Wa Allah khidib aleyi fi chaanku intu.Wa halaf wa gaal abadan ana ma nagtaʼ bahar al‑Urdun wa ma nadkhul fi l‑balad al‑adiile al‑Allah Ilaahku yantiiha leeku warasa.
Wa kan leyi ana,numuut fi l‑balad di,ma nagtaʼ bahar al‑Urdun maʼaaku.Wa laakin intu tagtaʼooh wa tichiilu al‑balad al‑adiile di warasa.
Angarʼu ma tanso al‑muʼaahada al‑sawwaaha maʼaaku Allah Ilaahku wa la tisawwu leeku sanam fi ayyi hajim.Wa da l‑cheyy al‑hu daharaaku minnah.
Achaan khadab Allah Ilaahku misil naar al‑tahrig.Wa hu Ilaah khayyuur yaʼni ma yidoor taʼabudu ilaah aakhar.
Wa wakit taskunu wa titawwulu fi l‑balad di,wa taldo iyaal wa iyaalku kula yaldo iyaal,ma tisawwu sanam fi ayyi hajim le tisawwu al‑fasaala giddaam Allah Ilaahku wa tikhaddubuuh.
Wa khalaas al‑yoom bas,ana nichahhid foogku al‑samaawaat wa l‑ard.Kan sawweetu fasaala misil di,Allah yuguchchuku tawwaali min al‑balad al‑tichiiluuha warasa wa tagoodu foogha khaadi le bahar al‑Urdun.Wa l‑ard di ma tagoodu foogha titawwulu achaan hu yidammirku marra waahid.
Wa Allah yichattitku fi lubb al‑umam wa tifaddil minku umma sakhayre bas fi lubb al‑umam al‑Allah yiwaddiiku fi bakaanhum.
Wa hinaak taʼabudu ilaahaat hana hatab wa hajar al‑sanaʼaahum insaan be iidah,al‑abadan ma chaafo wa la simʼo wa la akalo wa la chammo.
Wa khalaas,min hinaak tifattuchu Allah Ilaahku.Wa kan tifattuchuuh be kulla guluubku wa kulla fikirku,khalaas talgooh.
Wa kan fi diigitku tiwaajuhu kulla l‑kalaam da,khalaas fi l‑akhiir,tigabbulu le Allah Ilaahku wa tasmaʼo kalaamah.
Achaan Allah Ilaahku,hu Ilaah rahiim.Wa la yaabaaku wa la yidammirku wa la yansa al‑muʼaahada al‑halaf beeha le abbahaatku.
Fakkuru fi l‑zaman al‑faat min Allah khalag al‑insaan fi l‑ard.Wa fakkuru fi kulla cheyy al‑bigi fi l‑dunya min tarafha le tarafha.Cheyy kabiir misil da bigi walla ?Wa simiʼtu cheyy mislah walla ?
Wa hal fi naas misilku intu al‑simʼo hiss al‑Rabb hajja leehum min ust al‑naar wa gaʼado hayyiin walla ?
Wa hal fi ilaah aakhar al‑jarrab yichiil le nafsah umma min usut umma aakhara be tajriba aw be alaamaat aw be ajaayib aw be harib aw be iid chadiide aw be duraaʼ gawi aw be khoof chadiid misil al‑sawwaah Allah Ilaahku fi balad Masir walla ?Wa da intu chiftuuh be uyuunku.
Wa waddah leeku le taʼarfu kadar Allah hu bas al‑Ilaah wa la ilaah illa hu.
Wa min al‑sama,hu khallaaku simiʼtu hissah le yantiiku adab.Wa fi l‑ard,hu chawwafaaku naarah al‑kabiire wa min ust al‑naar intu simiʼtu kalaamah.
Wa da achaan hu habba abbahaatku wa azal zurriiyithum al‑baʼadhum.Wa maragaaku min balad Masir be gudurtah al‑kabiire
le yaglaʼ balad al‑umam al‑kubaar wa chudaad minku.Wa yantiiha leeku warasa wa tadkhulu foogha.Wa da,misil al‑gaaʼid yabga al‑yoom.
Wa l‑yoom,aʼarfu wa khuttu fi guluubku kadar Allah hu bas Rabb al‑samaawaat wa l‑ard.Wa la ilaah illa hu.
Wa intu wa le iyaalku,ahfado al‑churuut wa l‑wasaaya al‑naamurku beehum al‑yoom achaan talgo al‑kheer wa umurku kula yabga tawiil fi l‑ard al‑antaaha leeku Allah Ilaahku le l‑abad.
Wa khalaas,Muusa azal talaata mudun sabaah le bahar al‑Urdun.
Wa l‑mudun dool yabgo hana luju le l‑naadum al‑katal naadum aakhar bala raayah,al‑ma indah maʼaayah ayyi karaahiiye min awwal.Wa wakit al‑kaatil yajri wa yamchi le waahide min al‑mudun dool,hayaatah madmuuna.
Wa l‑mudun dool,humman Baasar al‑fi l‑khala fi l‑sahale le gabiilat Raʼuubiin,wa Raamuut al‑fi Gilʼaad le gabiilat Gaad,wa Joolaan fi turaab Baachaan le gabiilat Manassa.
Wa dool al‑gawaaniin al‑Muusa khattaahum le Bani Israaʼiil.
Wa baʼad marago min balad Masir,Muusa anta Bani Israaʼiil faraayid wa churuut wa gawaaniin.
Wa da khaadi le bahar al‑Urdun fi waadi al‑mugaabil hillit Beet Faʼuur fi balad Siihuun malik al‑Amuuriyiin al‑sakan fi Hachbuun.Wa wakit Muusa wa Bani Israaʼiil marago min balad Masir,haarabooh le l‑malik da wa annasaro foogah.
Wa humman chaalo baladah wa balad Oog malik Baachaan.Wa humman al‑itneen dool muluuk al‑Amuuriyiin al‑gaaʼidiin sabaah khaadi le bahar al‑Urdun.
Wa buldaanhum macho min hillit Aruuʼir al‑fi khachum waadi Arnuun lahaddi jabal Siyuun al‑binaaduuh Harmuun,
wa kulla l‑Araba sabaah khaadi le bahar al‑Urdun lahaddi l‑bahar al‑Mayyit fi gaʼar jabal al‑Fisga.
Wa Muusa naada kulla Bani Israaʼiil wa gaal leehum :Asmaʼo,ya Bani Israaʼiil,al‑churuut wa l‑gawaaniin al‑niʼooruuku beehum al‑yoom.Allumuuhum wa ahfadoohum wa tabbuguuhum.
Allah Ilaahna sawwa maʼaana muʼaahada fi Huuriib.
Wa l‑muʼaahada di,Allah ma sawwaaha maʼa abbahaatna bas wa laakin sawwaaha maʼaana aniina kula al‑gaaʼidiin hayyiin al‑yoom.
Wa Allah gaabalaaku wa hajja maʼaaku fi l‑jabal,min ust al‑naar.
Wa fi l‑wakit daak,ana bigiit wasiit ambeenku intu wa Allah le niʼooriiku be kalaamah.Achaan intu khuftu min al‑naar wa ma talaʼtu fi l‑jabal.Wa Allah gaal :
 Ana Allah Ilaahak bas al‑maragtak min Masir balad al‑ubuudiiye.
 Ma taʼabud ilaahaat aakhariin illa ana.
 Ma tasnaʼ sanam fi ayyi hajim min al‑achya al‑gaaʼidiin foog fi l‑sama aw tihit fi l‑ard aw fi lubb al‑almi al‑fi l‑ard.
Wa ma tasjud giddaam al‑asnaam dool wa la taʼabudhum achaan ana bas Allah Ilaahak.Ana Allah khayyuur yaʼni ma nidoor taʼabud ilaah aakhar.Wa ana niʼaakhib al‑iyaal wa iyaal al‑iyaal be zunuub abbahaathum lahaddi l‑zurriiye al‑taalta wa l‑raabʼe kan humman yakrahooni.
Wa laakin ana nisawwi al‑kheer le aalaaf al‑zurriiyaat al‑yihibbuuni wa yitabbugu wasiiyaati.
 Ma tahlif be usmi ana Allah Ilaahak be kidib achaan al‑yahlif be usmi be kidib,ana Allah ma najʼalah bari.
 Ahfad yoom al‑sabt wa ajʼalah yoom mukhaddas misil ana Allah Ilaahak amarak beyah.
Inta takhdim le muddit sitte yoom wa tikammil kulla khidimtak.
Wa laakin al‑yoom al‑saabiʼ,hu sabt leyi ana Allah Ilaahak.Fi l‑yoom da,ma takhdim ayyi cheyy,wa la inta wa la awlaadak wa la banaatak wa la abiidak wa la khadiimak wa la tiiraanak wa la hamiirak wa la kulla bahaaymak wa la l‑ajaanib al‑gaaʼidiin maʼaak fi hillitak.Wa da yikhalli abdak wa khaadmak kula yinjammo mislak.
Wa azzakkar kadar inta bigiit abid fi balad Masir wa ana Allah Ilaahak maragaak be iid chadiide wa be duraaʼ gawi wa fi chaan da,ana Allah Ilaahak amarak tikarrim yoom al‑sabt.
 Karrim ammak wa abuuk misil ana Allah Ilaahak amarak beyah achaan umrak yabga tawiil wa talga al‑kheer fi l‑ard al‑nantiiha leek ana Allah Ilaahak.
 Ma taktul dimme.
 Ma tazna.
 Ma tasrig.
 Ma tachhad be kidib fi ayyi waahid min jiiraanak.
 Ma titmanna marit jaarak.Wa la tatmaʼ fi beet jaarak wa la zerʼah wa la abdah wa la khaadmah wa la toorah wa la humaarah wa la ayyi cheyy hanaayah. 
Wa l‑kalaam da,Allah gaalah le kulla l‑chaʼab fi l‑jabal,min ust al‑naar wa l‑sahaab wa khamaam azrag kurum.Wa kallamaahum be soot aali wa ma zaad foogah cheyy.Wa l‑kalaam da,hu katabah fi liihaan itneen hana hajar wa antaahum leyi ana Muusa.
Wa wakit simiʼtu al‑hiss min ust al‑dalaam wa l‑jabal gaaʼid yahrag,intu garrabtu leyi maʼa kulla chuyuukh gabaayilku wa kubaaraatku.
Wa intu gultu : Daahu Allah Ilaahna bayyan leena majdah wa azamatah wa simiʼna hissah min ust al‑naar.Wa l‑yoom,aniina chifna wa irifna kadar mumkin Allah yihajji le l‑insaan wa l‑insaan da ma yumuut.
Wa hassaʼ maala numuutu be l‑naar al‑kabiire al‑taakulna ?Achaan kan battaan gaaʼidiin nasmaʼo hiss Allah Ilaahna,numuutu.
Hal fi insaan misilna simiʼ hiss Allah al‑Hayy min ust al‑naar wa gaʼad hayy walla ?
Wa khalaas hassaʼ da,inta ya Muusa,garrib le Allah Ilaahna wa asmaʼ kulla kalaamah.Wa baʼadeen,hajjiina be kulla l‑kalaam al‑yuguulah leek Allah Ilaahna.Wa aniina nasmaʼo kalaamah wa nitabbuguuh. 
Wa Allah simiʼ kulla kalaamku al‑gultuuh leyi wa gaal : Ana simiʼt kulla l‑kalaam al‑gaalooh leek al‑chaʼab wa kalaamhum da kulla ke adiil.
Wa nitmanna kulla yoom humman yakhaafo minni wa yitabbugu kulla wasiiyaati.Wa da le yalgo al‑kheer,humman wa iyaalhum ila l‑abad.
Amchi guul leehum :‹ Gabbulu fi khiyamku. ›
Wa inta kamaan,ya Muusa,agood giddaami hini wa ana nikallimak kulla l‑wasaaya wa l‑churuut wa l‑gawaaniin.Wa allimhum le chaʼabi wa humman yitabbuguuhum fi l‑balad al‑ana nantiiha leehum warasa. 
Wa Muusa gaal battaan :Khalaas ahfado wa sawwu kulla cheyy misil Allah Ilaahku amaraaku beyah.Ma tikissu wa la isra wa la zeene.
Chiilu daayman derib Allah Ilaahku al‑amaraaku beyah.Wa be da,tahyo wa umurku yabga tawiil wa tiʼiichu adiil fi l‑balad al‑tichiiluuha warasa.
Daahu al‑wasaaya wa l‑churuut wa l‑gawaaniin al‑amar beehum Allah Ilaahku le niʼallimhum leeku wa titabbuguuhum fi l‑balad al‑intu maachiin tichiiluuha warasa.
Wa da achaan takhaafo min Allah Ilaahku intu wa iyaalku wa iyaal iyaalku wa tahfado fi kulla muddit hayaatku kulla l‑churuut wa l‑wasaaya al‑nantiihum leeku.Wa be da,umurku yabga tawiil.
Asmaʼo !Ya Bani Israaʼiil,ahfado al‑churuut wa l‑wasaaya wa tabbuguuhum.Wa da achaan talgo al‑kheer wa tabgo katiiriin misil gaalah leeku Allah Rabb juduudku fi l‑balad al‑malaane be l‑laban wa l‑asal.
Asmaʼo,ya Bani Israaʼiil !Allah Ilaahna hu Allah al‑Waahid.
Hibbu Allah Ilaahku be kulla guluubku wa be kulla fikirku wa be kulla gudritku.
Wa l‑wasaaya al‑nantiihum leeku al‑yoom dool,ahfadoohum fi guluubku.
Wa allumuuhum le iyaalku wa kallumu beehum fi l‑beet wa fi l‑safar wa wakit raagdiin wa gaaymiin.
Wa sawwuuhum misil alaama al‑tarbutuuha fi iideeku wa misil hilaal al‑tiʼalluguuh fi jabhaatku ambeenaat uyuunku.
Wa aktubuuhum fi iidaan biibaan buyuutku wa fi madkhal hillaalku.
Wa Allah Ilaahku yiwaddiiku fi l‑balad al‑hu halaf le juduudku Ibraahiim wa Ishaakh wa Yaakhuub wa gaal yantiiha leeku,be mudunha al‑kubaar wa adiiliin al‑intu ma baneetuuhum.
Wa l‑ard indaha buyuut al‑malaaniin be l‑khumaam al‑intu ma sabbeetuuh wa biyaar al‑intu ma nakattuuhum wa jineenaat inab wa zaytuun al‑intu ma maggantuuhum.Wa wakit taakulu wa tachbaʼo,
fakkuru ma tanso Allah al‑maragaaku min Masir balad al‑ubuudiiye.
Wa akhaafo min Allah Ilaahku wa leyah hu bas,aʼabuduuh wa be usmah hu bas,ahalfu.
Ma titaabuʼu ilaahaat aakhariin hana l‑chuʼuub al‑mujaawiriinku
achaan Allah Ilaahku al‑gaaʼid fi usutku hu Ilaah khayyuur yaʼni ma yidoor taʼabudu ilaah aakhar.Wa kan khidib leeku khadabah yikammilku min wijh al‑ard.
Ma tijarrubu Allah Ilaahku misil awwal jarrabtuuh fi Massa (maʼanaatah al‑tajriba).
Wa waajib tahfado adiil wasaaya Allah Ilaahku wa l‑muʼaahada wa l‑churuut al‑amaraaku beehum.
Wa tisawwu al‑adiil wa l‑zeen giddaam Allah.Wa da,achaan talgo al‑kheer wa tichiilu al‑balad al‑adiile al‑fi chaanha Allah halaf yantiiha le juduudku.
Wa yatrud udwaanku baʼiid minku misil hu gaalah.
Wa kan iyaalku yasʼalooku wa yuguulu : Maala Allah Ilaahna amaraaku be l‑faraayid wa l‑churuut wa l‑gawaaniin ,
khalaas guulu leehum : Awwal aniina bigiina abiid le Firʼoon malik Masir wa laakin Allah maragaana min Masir be iid chadiide.
Wa fi uyuunna Allah sawwa alaamaat wa ajaayib kubaar wa mukhiifiin le yahlik Masir wa l‑malik Firʼoon wa kulla beetah.
Wa maragaana min al‑bakaan da wa waddaana le yantiina al‑balad al‑hu halaf yantiiha le juduudna.
Wa Allah Ilaahna amaraana nitabbugu kulla l‑churuut dool wa nakhaafo minnah.Wa da achaan nalgo al‑kheer al‑daayim wa yahfadna hayyiin misil hu sawwaah leena al‑yoom.
Wa nabgo saalihiin kan nahfado wa nitabbugu kulla l‑wasaaya dool giddaam Allah Ilaahna misil hu amaraana beyah. 
Wa Muusa gaal battaan :Wakit Allah Ilaahku yiwaddiiku fi l‑balad al‑tadkhulu foogha wa tichiiluuha warasa,hu yatrud giddaamku sabʼa umam katiiriin wa chudaad minku wa humman al‑Hittiyiin wa l‑Girgaachiyiin wa l‑Amuuriyiin wa l‑Kanʼaaniyiin wa l‑Firizziyiin wa l‑Hiwwiyiin wa l‑Yabuusiyiin.
Wa wakit Allah Ilaahku yansurku fooghum wa yisallimhum leeku fi iideeku,waajib tidammuruuhum marra waahid wa abadan ma tisawwu maʼaahum alaakha wa la tarhamoohum.
Al‑umam dool ma taakhudu minhum wa la tantu banaatku le awlaadhum wa la taakhudu le awlaadku min banaathum.
Achaan da,yibaʼʼid iyaalku min Allah wa yaʼabudu ilaahaat aakhariin wa Allah yakhdab aleeku khadab chadiid wa yidammirku bala taʼkhiir.
Wa laakin daahu al‑cheyy al‑tisawwuuh le l‑umam dool.Haddumu madaabihhum wa armu hujaarhum al‑khazzoohum le l‑ibaada wa kassuru iidaanhum al‑khazzoohum le ibaadat Achiira wa harrugu asnaamhum.
Achaan intu chaʼab mukhassasiin le Allah Ilaahku wa Allah Ilaahku azalaaku min kulla l‑chuʼuub al‑gaaʼidiin fi l‑ard le tabgo chaʼabah halaalah.
Wa Allah habbaaku wa azalaaku ma achaan intu katiiriin min kulla l‑chuʼuub al‑aakhariin.La !Intu bas al‑chiyya.
Achaan Allah yihibbuku bas,hu hafad al‑haliife al‑halaf beeha le juduudku.Wa fi chaan da bas,hu maragaaku be iid chadiide wa fadaaku min iid Firʼoon malik Masir balad al‑ubuudiiye.
Wa be da,taʼarfu tamaam kadar Allah Ilaahku,hu bas al‑Rabb.Wa hu saadikh wa yahfad muʼaahadatah wa kheerah le alif zurriiye.Wa da,le l‑naas al‑yihibbuuh wa yitabbugu wasiiyaatah.
Wa laakin yijaazi al‑yakrahooh wa yidammirhum wa bala taʼkhiir al‑yakrahooh hu yijaaziihum.
Wa ahfado al‑wasaaya wa l‑churuut wa l‑gawaaniin al‑naamurku beehum al‑yoom wa tabbuguuhum.
Kan intu simiʼtu al‑churuut dool wa hafadtuuhum wa tabbagtuuhum,Allah Ilaahku kula yahfad leeku al‑muʼaahada wa l‑kheer al‑halaf beyah le juduudku.
Wa yihibbuku wa yibaarikku wa yikattirku wa yibaarik zurriiyitku wa intaaj arduku wa gamehku wa khamarku al‑jadiid wa dihinku wa waaluudit bagarku wa khanamku fi l‑ard al‑halaf le juduudku wa gaal yantiiha leeku.
Wa intu tabgo mubaarakiin ziyaada min kulla l‑chuʼuub al‑aakhariin wa fi lubbuku,ma fi raajil wa la mara aagre wa ma fi bahiime aagre fi lubb bahaayimku.
Wa Allah yibaʼʼid minku ayyi marad.Wa ma yirassil leeku al‑amraad al‑fasliin al‑chiftuuhum fi Masir wa laakin yirassilhum le kulla l‑naas al‑yakrahooku.
Wa tidammuru kulla l‑chuʼuub al‑yisallimhum leeku Allah Ilaahku wa ma tihinnu fooghum.Wa ma taʼabudu ilaahaathum achaan ma yabgo leeku charak.
Wa akuun tuguulu fi guluubku : Al‑umam dool katiiriin minnina wa kikkeef nagdaro naglaʼo arduhum ? 
Wa laakin ma takhaafo minhum.Fakkuru fi l‑cheyy al‑sawwaah Allah Ilaahku fi l‑malik Firʼoon wa kulla balad Masir.
Wa intu chiftu be uyuunku al‑alaamaat wa l‑ajaayib wa l‑iid al‑chadiide wa l‑duraaʼ al‑gawi al‑maragaaku beehum Allah Ilaahku.Wa be misil da,Allah Ilaahku yisawwi fi kulla l‑chuʼuub al‑intu gaaʼidiin takhaafo minhum.
Wa Allah Ilaahku yirassil leehum nahale tidammir al‑faddalo minhum wa l‑mullabbidiin minku.
Ma tinbahtu minhum achaan Allah Ilaahku gaaʼid fi usutku wa hu al‑Ilaah al‑aziim wa l‑mukhiif.
Wa Allah Ilaahku yatrud al‑umam dool baʼiid minku be chiyya chiyya.Intu ma tagdaro tikammuluuhum tawwaali ke achaan haywaanaat al‑kadaade yabgo katiiriin didduku.
Wa Allah Ilaahku yisallim leeku al‑chaʼab da fi iidku wa yibarjilhum marra waahid lahaddi yiddammaro.
Wa yisallim leeku muluukhum wa intu tuguchchuuhum min tihit al‑sama wa waahid minhum ma yagdar yagiif giddaamku lahaddi tikammuluuhum kulluhum.
Wa harrugu asnaam ilaahaathum be naar wa ma tatmaʼo wa tichiilu min al‑fudda wa l‑dahab al‑fooghum le nufuusku achaan da yabga leeku charak yakrubku wa Allah Ilaahku kula harramah.
Wa ma tijiibu al‑haraam fi buyuutku achaan beyah tahlako misilhum.Wa harrumu al‑haraam achaan hu yijiib al‑halaak.
Wa Muusa gaal :Hassaʼ da,kulla l‑wasaaya al‑naamurku beehum al‑yoom,ahfadoohum wa tabbuguuhum.Wa da achaan tahyo wa tabgo katiiriin wa Allah yiwaddiiku wa tichiilu warasa al‑balad al‑hu halaf yantiiha le juduudku.
Wa fakkuru fi l‑derib al‑waddaaku foogah Allah Ilaahku fi muddit 40 sana fi l‑sahara le yidaʼʼifku.Wa da le yijarribku wa yaʼarif al‑fi guluubku wa yichiif kan tahfado wasiiyaatah walla la.
Wa Allah daʼʼafku be l‑juuʼ wa baʼad da,akkalaaku al‑mannawa la intu wa la juduudku ma taʼarfuuha min awwal.Wa da achaan yiʼarrifku kadar al‑insaan ma yiʼiich be l‑akil wiheedah laakin yiʼiich be kulli kilme al‑yuguulha Allah.
Wa fi muddit al‑arbaʼiin sana dool,khulgaanku ma gidmo leeku fi jilidku wa rijleeku kula ma wirmo.
Wa aʼarfu tamaam wa khuttu fi guluubku kadar Allah Ilaahku yiʼaddibku misil naadum yiʼaddib wileedah.
Wa ahfado wasaaya Allah Ilaahku achaan tamchu fi derbah wa takhaafo minnah.
Wa be da,Allah Ilaahku yiwaddiiku fi balad adiile al‑indaha wudyaan wa uyuun almi wa almi al‑yamrug min tihit al‑ard wa yisiil fi l‑kadaade wa l‑jibaal.
Wa di l‑balad al‑indaha gameh abyad wa gameh ahmar wa inab wa tiin wa rummaan wa dihin zaytuun wa asal.
Wa fi l‑balad di,taakulu khubza bala taʼab wa cheyy yigassir leeku kula ma fiih.Wa hujaar al‑balad di induhum hadiid wa min jibaalha,tamurgu nahaas.
Wa wakit taakulu wa tachbaʼo,tahmudu Allah Ilaahku fi chaan al‑balad al‑adiile al‑antaaha leeku.
Ahfado nufuusku wa ma tanso Allah Ilaahku lahaddi ma titabbugu al‑wasaaya wa l‑gawaaniin wa l‑churuut al‑ana Muusa nantiihum leeku al‑yoom.
Wa da wakit taakulu wa tachbaʼo wa wakit tabnu buyuut adiiliin wa taskunu fooghum.
Wa da wakit yikattir leeku bagarku wa khanamku wa dahabku wa fudditku wa kulla cheyy al‑hanaaku.
Fi l‑wakit da,angarʼu !Khalli guluubku ma yistakbaro wa tanso Allah Ilaahku al‑maragaaku min Masir balad al‑ubuudiiye.
Wa hu al‑waddaaku fi l‑sahara al‑wasiiʼe wa l‑mukhiife,al‑indaha dabiib niiraani wa agaarib.Wa di balad al‑atach al‑ma yalgo foogha almi.Wa laakin hu marag leeku almi min al‑hajar al‑gawi.
Wa hu akkalaaku al‑manna fi l‑sahara al‑abadan juduudku ma irfooha wa battaan jaab leeku al‑duʼuf wa jarrabaaku wa fi l‑akhiir,sawwa leeku al‑kheer.
Angarʼu,ma tuguulu fi guluubku : Be juhudna wa gudrat duraaʼna aniina ligiina al‑khuna di. 
Fakkuru fi Allah Ilaahku achaan hu bas al‑antaaku al‑gudra al‑beeha ligiitu al‑khuna di.Wa be da,lahaddi l‑yoom hu akkad al‑muʼaahada al‑sawwaaha maʼa abbahaatku.
Wa kan nisiitu Allah Ilaahku wa taabaʼtu ilaahaat aakhariin wa abadtuuhum wa sajadtu giddaamhum,khalaas ana niʼakkid leeku al‑yoom kadar tiddammaro kulluku.
Aywa,tiddammaro misil al‑umam al‑dammaraahum Allah giddaamku achaan intu ma simiʼtu kalaam Allah Ilaahku.
Wa Muusa gaal :Asmaʼo,ya Bani Israaʼiil,al‑yoom tagtaʼo bahar al‑Urdun le tamchu tichiilu al‑balad min al‑umam al‑kubaar wa chudaad minku.Wa tichiilu mudunhum kubaar wa gawiyiin wa muhawwagiin be daraadir tuwaal lahaddi l‑sama.
Wa sukkaanhum Bani Anakh al‑humman kubaar wa tuwaal wa intu taʼarfuuhum wa simiʼtu al‑naas bihajju beehum wa buguulu : Yaatu yagdar yagiif giddaam Bani Anakh wa yihaaribhum ? 
Wa laakin aʼarfu tamaam kadar al‑yoom,Allah Ilaahku hu bas maachi giddaamku misil naar al‑tahrig wa hu bas yidammirhum wa yiʼayyibhum giddaamku.Wa be da,intu tichiilu khumaamhum wa tidammuruuhum tawwaali misil Allah gaalah leeku.
Wa wakit Allah Ilaahku yatrudhum giddaamku,ma tuguulu fi guluubku : Be sabab adaalitna Allah antaana al‑balad di. La !Allah yaglaʼ al‑balad min al‑umam wa yantiiha leeku be sabab al‑fasaala al‑humman gaaʼidiin yisawwuuha.
Wa ma be sabab adaalitku wa la be sabab takhwa guluubku,intu tichiilu al‑balad di.Wa laakin be sabab fasaalit al‑umam dool,Allah Ilaahak yaglaʼ minhum al‑balad wa yantiiha leeku.Wa da,le yiʼakkid al‑kalaam al‑hu waaʼad beyah juduudku Ibraahiim wa Ishaakh wa Yaakhuub.
Wa aʼarfu kadar Allah Ilaahku yikhalliiku tichiilu al‑balad al‑adiile di,ma achaan intu saalihiin.Laakin intu chaʼab raasku gawi.
Wa fakkuru ma tanso wakit khaddabtu Allah Ilaahku fi l‑sahara.Wa min maragtu min balad Masir lahaddi jiitu hini,intu aasiyiin Allah.
Wa fi Huuriib,intu khaddabtu Allah wa hu khidib aleeku lahaddi dawwar yidammirku.
Wa wakit ana talaʼt fi l‑jabal le nichiil al‑liihaan hana l‑hajar al‑fooghum al‑muʼaahada al‑sawwaaha Allah maʼaaku,ana gaʼadt 40 yoom wa 40 leelewa la akalt wa la chiribt.
Wa Allah antaani al‑liihaan al‑itneen hana l‑hajar al‑hu katab fooghum.Hu katab fooghum kulla l‑kalaam al‑hu gaalah leeku fi raas al‑hajar min ust al‑naar.Wa da fi yoom al‑ijtimaaʼ.
Wa baʼad 40 yoom wa 40 leele,Allah antaani al‑liihaan al‑itneen hana l‑hajar wa humman liihaan al‑muʼaahada.
Wa Allah gaal leyi : Gumm wa anzil ajala min hini achaan chaʼabak al‑inta maragtuhum min balad Masir tallafo.Wa ajala ke humman kasso baʼiid min al‑derib al‑ana amartuhum yichiiluuh wa daggo leehum asnaam. 
Wa Allah gaal leyi : Ana chift al‑chaʼab da.Wa daahu humman chaʼab raashum gawi.
Ma tiddakhkhal !Ana nidammirhum wa nuguchchuhum min tihit al‑sama.Wa minnak inta,namrug umma gawiiye wa katiire min al‑chaʼab da. 
Wa khalaas,ana gabbalt wa nazalt min al‑jabal.Wa kulla l‑jabal da mugabbid naar wa l‑liihaan al‑itneen fi iideeni.
Wa ana chiftuku wa daahu aznabtu didd Allah Ilaahku wa sanaʼtu leeku sanam hana ijil.Wa ajala ke kasseetu baʼiid min al‑derib al‑amaraaku beyah Allah le tichiiluuh.
Wa khalaas,ana chilt al‑liihaan al‑itneen wa zagaltuhum wa kassartuhum giddaamku.
Wa ana wagaʼt wa sajad giddaam Allah misil awwal le muddit 40 yoom wa 40 leele wa la akalt wa la chiribt.Wa da be sabab kulla zunuubku wakit sawweetu al‑fasaala giddaam Allah le tikhaddubuuh.
Achaan ana khuft min al‑khadab wa l‑zaʼal hana Allah didduku lahaddi hu dawwar yidammirku.Wa laakin Allah battaan khibil suʼaali.
Wa Allah khidib khadab chadiid le Haaruun wa dawwar yaktulah.Wa laakin fi l‑wakit da,ana chahadt Allah fi chaan Haaruun kula.
Wa ana chilt al‑sanam hana l‑ijil wa hu al‑zanib al‑intu sawweetuuh.Wa harragtah fi l‑naar wa gattaʼtah wa rihiktah lahaddi bigi dagiig wa sabbeet al‑dagiig da fi l‑waadi al‑naazil min al‑jabal.
Wa intu khaddabtu Allah fi Tabʼiirawa fi Massawa fi Khibruut Hattaawa.
Wa wakit Allah rassalaaku min Khaadich Barniiʼawa gaal : Amchu wa chiilu al‑balad al‑anteetha leeku ,intu isiitu amur Allah Ilaahku wa ma aamantu beyah wa ma simiʼtu kalaamah.
Wa intu aasiyiin Allah wa da min ana iriftuku.
Wa da l‑sabab al‑khallaani wagaʼt wa sajadt giddaam Allah le muddit 40 yoom wa 40 leele achaan Allah gaal hu yidoor yidammirku.
Wa ana saʼalt Allah wa gult : Ya Allah al‑Rabb !Ma tidammir chaʼabak achaan humman warasatak halaalak al‑inta fadeethum be azamatak wa maragtuhum min balad Masir be iid chadiide.
Ya Rabb !Fakkir fi abiidak Ibraahiim wa Ishaakh wa Yaakhuub wa ma tichiif gu al‑raas hana l‑chaʼab da wa la fasaalithum wa la zunuubhum.
Wa be da,naas al‑balad al‑maragtina minha ma yuguulu :‹ Allah ma indah gudra le yidissuhum fi l‑balad al‑waaʼadaahum beeha wa yakrahhum.Wa fi chaan da,hu maragaahum le yikhalliihum yumuutu fi l‑sahara. ›
Wa laakin chaʼabak,humman misil warasatak wa inta maragtuhum be gudurtak al‑kabiire wa duraaʼak al‑gawi. 
Wa fi l‑wakit daak,Allah gaal leyi ana Muusa : Sawwi liihaan itneen hana hajar misil al‑liihaan al‑awwal wa atlaʼ leyi fi l‑jabal.Wa sawwi sanduug hana hatab kula.
Wa ana naktib fooghum al‑wasaaya al‑awwal katabtuhum fi l‑liihaan al‑inta kassartuhum.Wa tidiss al‑liihaan dool fi lubb al‑sanduug. 
Wa khalaas,ana sawweet sanduug hana hatab al‑sunt wa sawweet liihaan itneen hana hajar misil al‑liihaan al‑awwalwa talaʼt fi l‑jabal wa l‑liihaan dool fi iidi.
Wa Allah katab fi l‑liihaan nafs al‑kalaam al‑maktuub fi l‑liihaan al‑awwal.Wa dool al‑wasaaya al‑achara al‑kallamaaku beehum fi l‑jabal min ust al‑naar fi yoom al‑ijtimaaʼ.Wa Allah antaahum leyi.
Wa khalaas,ana gabbalt wa nazalt min al‑jabal wa dasseet al‑liihaan dool fi l‑sanduug al‑ana sawweetah wa humman gaaʼidiin foogah misil Allah amaraani beyah.
Wa Bani Israaʼiil gammo min biyaar Bani Yaʼkhaan wa macho le Muusira wa da bakaan al‑maat foogah Haaruun wa dafanooh.Wa wileedah Aliʼaazar bigi raajil diin fi badalah.
Wa min al‑bakaan da,macho le Gudguuda wa min Gudguuda,macho le Yutbaata wa di l‑balad al‑foogha wudyaan almi.
Wa fi l‑wakit daak,Allah azal gabiilat al‑Laawiyiin le yichiilu sanduug muʼaahadat Allah wa le yagiifu giddaamah wa yakhdumu leyah wa yibaaruku al‑chaʼab be usmah.Wa da misil humman gaaʼidiin yisawwuuh lahaddi l‑yoom.
Wa achaan da,al‑Laawiyiin ma induhum gisim wa la warasa maʼa akhwaanhum.Wa Allah hu warasathum wa da misil Allah Ilaahku gaalah leehum.
Wa ana Muusa gaʼadt fi raas al‑jabal misil awwal,40 yoom wa 40 leele.Wa fi l‑marra di kula,Allah simiʼni wa ma dawwar yidammirku.
Wa Allah gaal leyi : Gumm wa amchi giddaam al‑chaʼab da wa khalli yamchu yichiilu al‑balad al‑ana halaft nantiiha le juduudhum. 
Wa Muusa gaal battaan :Hassaʼ,ya Bani Israaʼiil,Allah Ilaahku yidoor minku chunu ?Hu yidoor bas intu takhaafo minnah hu Allah Ilaahku wa tamchu fi kulla duruubah wa tihibbuuh wa taʼabuduuh be kulla guluubku wa kulla fikirku.
Wa tabbugu wasaaya Allah wa l‑gawaaniin al‑nantiihum leeku al‑yoom.Wa da,le kheerku.
Aywa,Allah Ilaahku siid al‑samaawaat wa l‑ard wa kulla cheyy al‑fiihum.
Wa le abbahaatku bas,Allah azalaahum le yihibbuhum.Wa baʼadhum,habbaaku intu zurriiyithum wa azalaaku min usut kulla l‑chuʼuub misil intu gaaʼidiin tichiifuuh al‑yoom.
Tahhuru guluubku wa ma tigawwu ruuseeku wa taʼaso Allah battaan.
Achaan Allah Ilaahku,hu Ilaah al‑ilaahaat wa Rabb al‑arbaab.Wa hu al‑Ilaah al‑Aziim wa l‑Gaadir wa l‑Mukhiif.Wa hu aadil wa ma yarda be l‑rachwa.
Wa hu yahmi huguug al‑atiim wa l‑armala wa yihibb al‑ajnabi wa yantiih akil wa lubaas.
Wa intu kula hibbu al‑ajnabi achaan intu kula bigiitu ajaanib fi balad Masir.
Wa akhaafo min Allah Ilaahku wa aʼabuduuh wa atmassako beyah wa ahalfu be usmah hu bas.
Wa leyah hu bas achkuruuh,hu Ilaahku al‑sawwa fi usutku al‑ajaayib al‑kubaar al‑bikhawwufu wa intu chiftuuhum be uyuunku.
Wa wakit abbahaatku wassalo fi Masir,adadhum 70 raajil bas wa hassaʼ Allah Ilaahku sawwaaku katiiriin misil nujuum al‑sama.
Hibbu Allah Ilaahku wa daayman ahfado wasiiyaatah wa churuutah wa gawaaniinah.
Intu al‑yoom ma misil iyaalku al‑ma chaafo cheyy wa la simʼo cheyy.Wa laakin intu taʼarfuuh.Allah Ilaahku darrasaaku wa iriftu azamatah wa iidah al‑chadiide wa duraaʼah al‑gawi.
Wa iriftu ajaaybah wa aʼmaalah al‑sawwaahum fi lubb Masir didd Firʼoon malik Masir wa didd kulla baladah.
Wa intu chiftu al‑sawwaah fi deech Masir wakit gaaʼidiin yitaaruduuku.Hu galab almi al‑bahar al‑Ahmar fi kheelhum wa arabaathum.Wa Allah dammaraahum damaar kaamil lahaddi l‑yoom humman ma fiihum.
Wa intu chiftu al‑sawwaah leeku min al‑sahara lahaddi jiitu hini.
Wa intu chiftu al‑sawwaah fi Dataan wa Abiraamiyaal Aliyaab min gabiilat Raʼuubiin giddaam kulla Bani Israaʼiil,wakit al‑ard fatahat khachumha wa zaratathum,humman wa aayilaathum wa khiyamhum wa kulla l‑naas al‑taabʼiin leehum.
Aywa,be uyuunku chiftu kulla l‑amal al‑kabiir al‑sawwaah Allah.
Wa be da,tabbugu kulla l‑wasaaya al‑nantiihum leeku al‑yoom achaan tabgo chudaad wa tadkhulu fi l‑balad wa tichiiluuha warasa.
Wa be da,taskunu mudda tawiile fi l‑balad al‑Allah halaf yantiiha le juduudku wa le zurriiyithum.Wa di l‑balad al‑malaane be l‑laban wa l‑asal.
Achaan al‑balad al‑tamchu leeha wa tichiiluuha warasa,di ma misil balad Masir al‑intu maragtu minha.Fi balad Masir intu titeerubu ziraaʼitku wa tazguuha be nagiliin almi misil jineene hana khudrawaat.
Wa laakin al‑balad al‑tamchu foogha wa tichiiluuha warasa di,hi balad al‑indaha jibaal wa wudyaan mazgiiye be matar al‑sama.
Wa l‑balad di,Allah Ilaahku gaaʼid yarʼaaha wa yiraakhibha min bidaayit al‑sana lahaddi aakhirha.
Wa kan tasmaʼo wasiiyaati al‑nantiihum leeku al‑yoom wa tihibbu Allah Ilaahku wa takhdumu leyah be kulla guluubku wa kulla fikirku,
khalaas hu yinazzil matar fi l‑wakit al‑muwaafig fi bidaayit al‑khariif wa l‑richaach.Wa baʼadah,yaji al‑darat al‑foogah tilimmu gamehku wa khamarku wa dihinku.
Wa hu yigawwim gechch fi ziraaʼitku le bahaayimku wa intu taakulu wa tachbaʼo.
Angarʼu ma tikhallu guluubku yinkhachcho wa taʼabudu ilaahaat aakhariin wa tasjudu giddaamhum.
Wa da achaan,Allah yakhdab leeku wa khalaas yadhar al‑sama ma tinazzil matar wa l‑ard ma tigawwim maʼaach.Wa khalaas,tingachcho tawwaali min al‑balad al‑adiile al‑hu antaaha leeku.
Wa Allah gaal : Kalaami da ahfadooh fi guluubku wa khuttuuh fi fikirku wa sawwuuh misil alaama al‑tarbutuuha fi iideeku wa misil hilaal al‑tiʼalluguuh fi jabhaatku ambeenaat uyuunku.
Wa allumuuh le iyaalku wa kallumu beyah fi l‑beet wa fi l‑safar wa wakit raagdiin wa gaaymiin.
Wa aktubuuh fi iidaan biibaan buyuutku wa fi madkhal hillaalku.
Wa be da,ayyaam umurku wa umur iyaalku yabgo tuwaal fi l‑balad al‑ana Allah halaft wa gult nantiiha le juduudku.Wa da misil umur al‑sama min foog le l‑ard. 
Achaan kan tahfado kulla l‑wasaaya al‑naamurku beehum wa titabbuguuhum wa tihibbu Allah Ilaahku wa tichiilu derbah wa titmassako beyah,
khalaas Allah yatrud giddaamku al‑umam al‑kubaar wa chudaad minku.Wa intu tichiilu arduhum.
Wa ayyi bakaan al‑rijilku tafjakhah yabga hanaaku.Wa huduudku yabgo min al‑sahara fi l‑wati lahaddi Lubnaan fi l‑munchaakh wa min bahar al‑Furaat fi l‑sabaah lahaddi l‑bahar al‑Abyad fi l‑kharib.
Wa ma fi ayyi naadum yagdar yagiif giddaamku.Wa misil Allah Ilaahku gaalah fi ayyi balad al‑tamchu foogha hu yidiss al‑ruʼub wa l‑khoof fi chaʼabha wa humman yakhaafo minku.
Wa chiifu daahu al‑yoom ana nukhutt giddaamku al‑baraka wa l‑laʼana.
Wa talgo al‑baraka kan simiʼtu wasaaya Allah Ilaahku al‑naamurku beehum al‑yoom.
Wa talgo al‑laʼana kan ma tasmaʼo wasaaya Allah Ilaahku wa tikissu baʼiid min al‑derib al‑naamurku beyah al‑yoom wa titaabuʼu leeku ilaahaat aakhariin al‑awwal ma taʼarfuuhum.
Wa wakit Allah Ilaahku yiwaddiiku fi l‑balad al‑tamchu leeha wa tichiiluuha warasa,atlaʼo fi raas jabal Gariziim wa ballukhu be l‑baraka wa atlaʼo fi raas jabal Ibaal wa ballukhu be l‑laʼana.
Wa l‑jibaal dool gaaʼidiin khaadi le bahar al‑Urdun ale jiihat al‑kharib fi balad al‑Kanʼaaniyiin al‑saakniin fi l‑Araba mugaabiliin Gilgaal jamb chadar al‑kubaar hana Muura.
Wa tagtaʼo bahar al‑Urdun wa tamchu tichiilu al‑balad al‑Allah Ilaahku antaaha leeku warasa.Intu tichiiluuha wa taskunu foogha.
Wa intu tahfado wa titabbugu kulla l‑churuut wa l‑gawaaniin al‑nantiihum leeku al‑yoom.
Allah Rabb juduudku antaaku al‑balad le tichiiluuha warasa.Wa daahu al‑churuut wa l‑gawaaniin al‑tahfadoohum wa titabbuguuhum fi kulla muddit hayaatku al‑tiʼiichuuha fi l‑ard.
Dammuru be l‑kaamil kulla l‑bakaanaat al‑tichiiluuhum al‑fooghum al‑umam abado ilaahaathum fi ruuse al‑jibaal wa fi l‑hujaar wa fi tihit ayyi chadara khadra.
Wa haddumu madaabihhum wa armu hujaarhum al‑khazzoohum le l‑ibaada wa harrugu iidaanhum al‑khazzoohum le ibaadat Achiira.Wa kassuru asnaam ilaahaathum wa guchchuuhum marra waahid min al‑bakaan da.
Wa ma taʼabudu Allah Ilaahku misil da.
Wa laakin taʼabudu Allah Ilaahku fi l‑bakaan al‑hu yaʼazilah min usut kulla gabaayilku.Wa yukhutt usmah foogah wa yaskun foogah wa fi l‑bakaan da bas,intu taju.
Wa fi l‑bakaan da bas,intu tigaddumu dahaayaaku al‑muharragiin wa dahaayaaku al‑aakhariin wa uchuurku wa zakaatku.Wa tigaddumu nazirku wa l‑hadiiye al‑tantuuha be niiyitku wa awlaad al‑bikir hana bagarku wa khanamku.
Wa fi l‑bakaan da,taakulu giddaam Allah Ilaahku.Intu wa aayilaatku tafraho be kulla cheyy al‑sawweetuuh wa beyah Allah Ilaahku baarakaaku.
Wa ma tisawwu misil aniina gaaʼidiin nisawwuuh al‑yoom achaan hini ayyi naadum gaaʼid yisawwi al‑yaʼajibah.
Achaan intu lissaaʼ ma jiitu fi bakaan al‑jumma wa da l‑bakaan al‑Allah Ilaahku antaah leeku warasa.
Wa laakin tagtaʼo bahar al‑Urdun wa taskunu fi l‑balad al‑Allah Ilaahku antaaha leeku warasa.Wa hu yantiiku jumma min kulla udwaanku al‑muhawwigiinku wa taskunu be amaan.
Wa Allah Ilaahku yaʼazil bakaan le yukhutt foogah usmah.Wa fi l‑bakaan da bas,tigaddumu kulla cheyy al‑naamurku beyah misil dahaayaaku al‑muharragiin wa dahaayaaku al‑aakhariin wa uchuurku wa zakaatku.Wa tigaddumu kulla l‑hadaaya al‑azaltuuhum le nazirku al‑sawweetuuh le Allah.
Wa intu tafraho giddaam Allah Ilaahku intu wa iyaalku wa banaatku wa abiidku wa khadiimku wa l‑Laawiyiin al‑saakniin fi hillaalku.Achaan hu ma indah gisim wa la warasa maʼaaku.
Angarʼu ma tigaddumu dahaayaaku al‑muharragiin fi ayyi bakaan al‑yaʼajibku.
Wa laakin tigaddumu dahaayaaku al‑muharragiin fi l‑bakaan al‑yaʼazilah Allah min ard hana gabiila waahide min gabaayilku.Wa da l‑bakaan al‑tisawwu foogah kulla cheyy al‑naamurku beyah.
Wa be da kula,wakit tagramo tagdaro tadbaho wa taakulu laham fi ayyi bakaan al‑taskunu foogah.Wa da hasab al‑baraka al‑yantiiha leeku Allah Ilaahku.Wa l‑taahir wa l‑nijis kula yagdar yaakul minnah misil yaakulu al‑khazaal aw ayyi seed aakhar.
Bas ma taakulu al‑damm wa laakin daffuguuh fi l‑turaab misil tidaffugu almi.
Wa laakin ma tagdaro taakulu fi l‑bakaan al‑intu saakniin foogah uchuur gamehku wa khamarku al‑jadiid wa dihinku.Wa ma tagdaro taakulu hinaak wa la awlaad al‑bikir hana bagarku wa khanamku wa la ayyi hadiiye min al‑hadaaya al‑tisawwuuhum le nazirku wa la hadaayaaku al‑tantuuhum be niiyitku wa la zakaatku.
Wa laakin taakuluuhum giddaam Allah Ilaahku fi l‑bakaan al‑hu yaʼazilah bas.Wa taakuluuhum intu wa awlaadku wa banaatku wa abiidku wa khadiimku wa l‑Laawiyiin al‑saakniin fi hillaalku.Wa tafraho giddaam Allah Ilaahku be kulla cheyy al‑sawwatah iidku.
Wa fi kulla muddit hayaatku fi l‑ard,ahtammo be l‑Laawiyiin ma tikhalluuhum.
Wa wakit Allah Ilaahku yiwassiʼ arduku misil hu gaalah leeku,kan tidooru laham,aakuluuh misil tidooruuh.
Wa kan al‑bakaan al‑yaʼazilah Allah Ilaahku le yukhutt foogah usmah bigi leeku baʼiid,intu tagdaro tadbaho bagarku wa khanamku al‑antaahum leeku Allah.Wa sawwu misil ana amartuku wa intu tagdaro taakulu misil tidooruuh fi l‑bakaan al‑saakniin foogah.
Wa intu taakulu misil yaakulu al‑khazaal aw ayyi seed aakhar.Wa kulluku al‑taahir wa l‑nijis kula taakulu sawa.
Bas angarʼu marra waahid,ma taakulu al‑damm achaan al‑damm hu al‑haya wa intu ma taakulu al‑haya maʼa l‑laham.
Wa abadan ma taakuluuh.Daffuguuh fi l‑turaab misil almi.
Ma taakuluuh wa misil da,talgo al‑kheer intu wa iyaalku min baʼadku achaan intu sawweetu al‑adiil giddaam Allah.
Wa l‑achya al‑tichiiluuhum wa tiwadduuhum fi l‑bakaan al‑yaʼazilah Allah,humman al‑achya al‑intu khassastuuhum le Allah wa nazirku.
Wa tigaddumu dahaayaaku al‑muharragiin wa l‑laham wa l‑damm fi madbah Allah Ilaahku.Wa damm dahaayaaku daffuguuh,fi madbah Allah Ilaahku.Wa l‑laham kamaan,aakuluuh.
Asmaʼo wa ahfado kulla l‑kalaam al‑naamurku beyah da achaan talgo al‑kheer intu wa awlaadku ila l‑abad.Wa intu tisawwu al‑zeen wa l‑adiil giddaam Allah Ilaahku.
Wa wakit Allah Ilaahku yatrud al‑umam al‑tamchu leehum,khalaas intu tichiilu arduhum wa taskunu fi baladhum.
Wa baʼad yiddammaro giddaamku,angarʼu wa ahfado nufuusku ma tinkarbu fi l‑charak misilhum.Wa da achaan ma tifattuchu derib ilaahaathum wa tuguulu : Chiifu kikkeef al‑umam dool abado ilaahaathum !Khalli aniina kula nisawwu misilhum. 
Wa intu ma tisawwu misil da le Allah Ilaahku,achaan al‑umam dool yisawwu le ilaahaathum kulla cheyy haraam al‑yakrahah Allah lahaddi humman yiharrugu awlaadhum wa banaathum fi l‑naar le ilaahaathum.
Wa intu kamaan ahfado wa tabbugu kulla l‑awaamir al‑ana anteethum leeku.Ma tiziidu fooghum cheyy wa la tangusu minhum cheyy.
Wa akuun yamrug fi usutku nabi aw siid al‑ruʼya wa yihajji leeku be alaamaat wa ajaayib.
Wa akuun al‑alaama aw al‑ajab al‑hu hajja leeku beyah da yilhaggag wa hu yuguul leeku : Yalla nitaabuʼu ilaahaat aakhariin wa naʼabuduuhum. Wa dool ilaahaat al‑awwal intu ma taʼarfuuhum.
Ma tasmaʼo kalaam al‑nabi aw siid al‑ruʼya achaan Allah Ilaahku gaaʼid yijarribku le yichiif kan intu tihibbu Allah Ilaahku be kulla guluubku wa kulla fikirku.
Wa intu amchu wara Allah Ilaahku wa akhaafo minnah wa ahfado wasiiyaatah wa asmaʼo kalaamah wa aʼabuduuh wa atmassako beyah.
Wa l‑nabi aw siid al‑ruʼya da,yahkumu leyah be l‑moot achaan be kalaamah,hu muʼaarid Allah Ilaahku al‑maragaaku wa fadaaku min Masir balad al‑ubuudiiye.Wa l‑naadum da yidoor yamrugku min al‑derib al‑amaraaku beyah Allah Ilaahku le tichiiluuh.Wa intu amurgu al‑charr min usutku.
Wa akuun akhuuk wald ammak aw waladak aw bittak aw martak al‑tahdinha fi sadrak aw rafiigak al‑tihibbah misil nafsak yaji be achiir yuguul leek : Yalla namchu naʼabudu ilaahaat aakhariin. Wa l‑ilaahaat dool wa la inta wa la abbahaatak awwal ma taʼarfuuhum
wa laakin humman fi usut ilaahaat al‑chuʼuub al‑muhawwigiinku min gariib aw min baʼiid aw min taraf al‑ard le tarafha.
Al‑naadum da,aaba ma tasmaʼ kalaamah.Wa tichiifah be een al‑rahma wa la tihinn foogah wa la tahmiih.
Wa laakin inta bas waajib tarfaʼ iidak awwal le taktulah wa kulla l‑chaʼab al‑aakhariin min baʼadak.
Wa arjumuuh be hujaar lahaddi yumuut achaan hu dawwar yibaʼʼidku min Allah Ilaahku al‑maragaaku min Masir balad al‑ubuudiiye.
Wa be da,kulla Bani Israaʼiil yasmaʼo wa yakhaafo wa abadan ma yisawwu fasaala misil di fi usutku.
Wa akuun simiʼtu fi waahide min al‑hillaal al‑antaahum leeku Allah Ilaahku le taskunu fooghum
kadar naas waahidiin ma naafʼiin lazzo sukkaan hillaalhum be l‑kalaam al‑buguul : Yalla namchu naʼabudu ilaahaat aakhariin. Wa dool ilaahaat al‑awwal ma taʼarfuuhum.
Fi l‑haala di,gummu fattuchu wa haggugu wa asʼalo adiil kan al‑kalaam da sahiih.Wa akkudu tamaam kadar al‑haraam da bigi fi usutku.
Wa khalaas fi l‑bakaan da,dammuru marra waahid kulla sukkaan al‑hille di wa kulla cheyy al‑fiiha hatta al‑bahaayim kula,aktuluuhum be l‑seef.
Wa limmu kulla l‑khaniime al‑ligiituuha fi nagaʼat al‑hille wa harrugu al‑hille wa kulla l‑khaniime giddaam Allah Ilaahku.Wa l‑bakaan da yagood misil dungus achaan al‑hille di abadan ma taʼamir battaan.
Wa ma tichiilu le nufuusku ayyi cheyy haraam al‑khassasooh le l‑damaar.Wa kan ma chiltuuh,Allah yikhalli khadabah al‑chadiid wa yarhamku wa yisawwiiku katiiriin misil hu halaf le juduudku.
Wa da achaan tasmaʼo kalaam Allah Ilaahku wa tahfado kulla l‑wasaaya al‑ana nantiihum leeku al‑yoom.Wa tisawwu al‑adiil giddaam Allah Ilaahku.
Wa intu iyaal Allah Ilaahku.Wakit tahzano le l‑mayyit ma tijarruhu jisimku wa la tizayyunu ruuseeku min giddaam.
Achaan intu chaʼab mukhassasiin le Allah Ilaahku wa Allah azalaaku min kulla l‑chuʼuub al‑gaaʼidiin fi l‑ard le tabgo chaʼabah halaalah.
Ma taakulu al‑haraam.
Wa daahu al‑bahaayim al‑tagdaro taakuluuhum.Tagdaro taakulu al‑toor wa l‑kharuuf wa l‑sakhal
wa l‑aryal wa l‑khazaal wa l‑wahach wa l‑agas wa l‑amtigdim wa l‑jaamuus wa l‑teetal.
Wa tagdaro taakulu kulla l‑bahaayim al‑induhum duluf wa yagsaʼo jurra.
Wa min al‑induhum duluf aw yagsaʼo jurra,ma taakulu al‑jamal wa l‑arnab wa tees al‑hajar.Humman dool yagsaʼo jurra wa laakin ma induhum duluf wa humman dool haraam leeku.
Wa l‑khinziir hu indah duluf wa laakin ma yagsaʼ jurra.Wa achaan da,hu haraam leeku wa la taakulu lahamah wa la tilammusu rimmitah.
Wa min haywaanaat al‑bahar,tagdaro taakulu kulla l‑induhum awwaamaat wa gichir.
Wa laakin al‑ma induhum awwaamaat wa la gichir,ma taakuluuhum achaan humman dool haraam leeku.
Wa tagdaro taakulu kulla l‑tuyuur al‑halaaliin.
Wa laakin min al‑tuyuur,ma taakulu al‑nisir wa jaga wa sagur al‑bahar
wa sagur al‑jidaad wa kulla nafar al‑suguura
wa l‑khurbaat wa kulla nafarhum
wa l‑naʼaam wa amguggum wa tuyuur al‑bahar wa kulla nafar al‑suguura
wa l‑buuma wa l‑kurki wa l‑buuma al‑beeda
wa amʼakk wa l‑dagal wa l‑wizziin
wa abunkhanam wa kulla nafar al‑riheew wa l‑hudhud wa abunrigeeʼ.
Wa kulla l‑hacharaat al‑induhum janaahe muharramiin leeku,ma taakuluuhum.
Wa tagdaro taakulu kulla l‑tuyuur al‑halaaliin.
Ma taakulu laham al‑bahiime al‑mayte.Antuuha le l‑ajnabi al‑gaaʼid maʼaaku yaakulha aw biiʼuuha le l‑khariib.Achaan intu chaʼab mukhassasiin le Allah Ilaahku.Wa ma tirakkubu al‑sakhal fi laban ammah.
Wa kulli sana,amurgu al‑uchur hana kulla cheyy al‑teerabtuuh wa gamma fi ziraaʼitku.
Wa giddaam Allah Ilaahku fi l‑bakaan al‑hu yaʼazilah le yukhutt foogah usmah,intu taakulu al‑uchur hana gamehku wa khamarku al‑jadiid wa dihinku wa awlaad al‑bikir hana bagarku wa khanamku.Wa be da,tilʼallamo al‑khoof min Allah Ilaahku kulla yoom.
Wa kan al‑derib yabga leeku tawiil le tiwaddu al‑uchuur wa kan al‑bakaan al‑yaʼazilah Allah Ilaahku le yukhutt foogah usmah bigi minku baʼiid wa kan Allah Ilaahku kattar foogku al‑baraka,
khalaas baddulu al‑uchuur dool be fudda wa wadduuha le l‑bakaan al‑yaʼazilah Allah Ilaahku.
Wa hinaak battaan baddulu al‑fudda di be ayyi cheyy al‑tidooruuh misil al‑bagar wa l‑khanam wa l‑khamar wa l‑charaab al‑mukhammar wa kulla chahwaat nufuusku.Wa aakulu giddaam Allah Ilaahku wa afraho intu wa aayilaatku.
Wa ma tanso al‑Laawiyiin al‑saakniin fi hillaalku achaan humman ma induhum gisim wa la warasa maʼaaku.
Wa fi kulli talaata sana,amurgu kulla l‑uchuur hana intaaj ziraaʼitku hana l‑sana di wa dummuuh fi lubb al‑hille al‑intu gaaʼidiin foogha.
Wa khalaas,khalli yaju al‑Laawiyiin al‑ma induhum gisim wa la warasa maʼaaku wa l‑ajaanib wa l‑ataama wa l‑araamil al‑gaaʼidiin maʼaaku,khalluuhum kulluhum yaju yaakulu wa yacharbo.Wa be da,Allah Ilaahku yibaarikku fi kulla cheyy al‑tisawwuuh.
Fi kulli sabʼa sana,aʼafo al‑duyuun.
Wa daahu kikkeef tisawwu.Ayyi naadum al‑dayyan naadum,khalli yaʼafa leyah al‑deen da.Wa ma tidaayig rafiigak aw akhuuk achaan al‑deen da Allah bas gaal aʼafooh.
Wa intu tagdaro tidaayugu al‑ajaanib wa laakin aʼafo duyuunku al‑fi bakaan akhwaanku.
Wa fi kulli haal,ma fi masaakiin fi usutku achaan Allah Ilaahku yikattir foogku al‑baraka fi l‑balad al‑hu yantiiha leeku warasa wa tamchu tichiiluuha.
Wa da,illa kan tasmaʼo kalaam Allah Ilaahku wa tahfado wa titabbugu kulla l‑wasaaya al‑ana naamurku beehum al‑yoom.
Achaan Allah Ilaahku yibaarikku misil hu gaalah leeku.Wa be da,intu tidayyunu umam katiiriin.Wa laakin intu ma tihtaajo lahaddi tiddayyano wa intu tagdaro fi umam katiiriin wa laakin umma tagdar foogku ke ma fi.
Wa kan fi masaakiin min akhwaanku saakniin fi waahide min hillaalku fi l‑balad al‑antaaha leeku Allah Ilaahku,khalli guluubku ma yabgo masaakiin wa iideeku ma yabgo gawiyiin le akhwaanku al‑masaakiin.
Wa laakin aftaho leehum iideeku wa dayyunuuhum hasab al‑cheyy al‑humman muhtaajiin leyah.
Angarʼu,ma tukhuttu fi ruuseeku afkaar al‑ma naafʼiin wa tuguulu kadar al‑sana al‑saabʼe hana afu al‑deen garrabat.Wa tabgo jafiyiin le akhwaanku al‑masaakiin wa taabo ma tantuuhum cheyy.Wa humman yachkuuku giddaam Allah wa intu tabgo muznibiin.
Antuuhum be galib abyad wa bala nadaama achaan be sabab da,Allah Ilaahku yibaarikku fi kulla cheyy al‑tisawwuuh wa fi kulla khidmitku.
Wa daayman yukuun fi masaakiin fi ust al‑balad wa achaan da,ana nantiiku al‑amur da wa nuguul leeku : Aftaho iideeku le akhwaanku wa le l‑taʼbaaniin wa le l‑masaakiin al‑fi baladku. 
Kan raajil aw mara min akhwaanku al‑Ibraaniyiin baaʼ nafsah leeku,khaddumuuh sitte sana misil abid wa laakin fi l‑sana al‑saabʼe,aʼatuguuh wa khallu yamchi hurr.
Wa wakit taʼatuguuh,ma tikhalluuh yamchi iideenah yaabis.
Wa antuuh hadaaya be galib abyad min al‑khanam wa l‑gameh wa l‑khamar.Wa l‑cheyy al‑tantuuh da,jaayi min barakat Allah Ilaahku al‑antaaha leeku.
Wa fakkuru kadar kuntu abiid fi balad Masir wa Allah Ilaahku fadaaku.Wa fi chaan da,al‑yoom ana nantiiku al‑amur da.
Wa laakin akuun al‑abid yuguul leek : Ana ma namchi min bakaanak achaan ana niriidak inta siidi wa niriid iyaalak. Wa l‑abid da gaaʼid murtaah fi bakaanak.
Fi l‑bakaan da,chiil mukhras wa khutt adaanah fi l‑baab wa giddaha wa khalaas,hu yagood yakhdim leek ila l‑abad.Wa le khaadmak kula,sawwi leeha nafs al‑cheyy.
Wa khalli ma yabga leek gaasi wakit taʼatigah wa yamchi hurr min bakaanak achaan hu khadam leek sitte sana wa l‑khidme al‑hu sawwaaha tabga marrateen fi l‑khidme hana l‑naadum al‑muʼajjar.Wa Allah Ilaahak yibaarikak fi kulla cheyy al‑tisawwiih.
Wa khassusu le Allah Ilaahku kulla awlaad al‑bikir al‑dukuura min bagarku wa khanamku.Wa ma takhdumu be wald al‑bikir hana bagarku wa ma tagtaʼo suuf wald al‑bikir hana khanamku.
Wa sana baʼad sana,aakuluuh intu wa aayilaatku giddaam Allah Ilaahku fi l‑bakaan al‑hu yaʼazilah.
Wa kan indah eeb aw yadlaʼ aw amyaan aw mukhalgan min ayyi bakaan,ma tigaddumuuh dahiiye le Allah Ilaahku.
Aakuluuh fi l‑hillaal al‑intu saakniin fooghum.Wa l‑taahir wa l‑nijis kula yagdar yaakul minnah misil yaakulu al‑khazaal aw ayyi seed aakhar.
Wa laakin ma taakulu al‑damm,daffuguuh fi l‑turaab misil almi.
Fakkuru fi chahar al‑Ganaadiil wa ayyudu iid al‑Fisha le Allah Ilaahku achaan fi chahar al‑Ganaadiil bas Allah Ilaahku maragaaku min balad Masir be l‑leel.
Wa gaddumu min khanamku wa bagarku dahiiyat iid al‑Fisha le Allah Ilaahku wa da fi l‑bakaan al‑yaʼazilah Allah le yukhutt foogah usmah.
Wa maʼa akil al‑iid,ma taakulu khubza al‑indaha tawwaara.Wa laakin sabʼa yoom,aakulu khubza bala tawwaara wa di khubzit al‑taʼab.Achaan intu maragtu min balad Masir mussaʼjiliin wa be da,fi kulla muddit hayaatku tizzakkaro al‑yoom al‑maragtu beyah min balad Masir.
Wa fi l‑ayyaam al‑sabʼa dool,abadan ma tikhallu tawwaara fi buyuutku wa fi kulla baladku.Wa laham al‑dahiiye al‑dabahtuuha fi awwal yoom be achiiye,ma tikhalluuh yargud lahaddi fajur.
Wa ma tadbaho dahiiyat iid al‑Fisha fi ayyi madiina al‑yantiiha leeku Allah Ilaahku.
Wa laakin adbaho dahiiyat iid al‑Fisha fi l‑bakaan al‑yaʼazilah Allah Ilaahku le yukhutt foogah usmah wa da fi waguuʼ al‑harraay,fi l‑wakit al‑intu maragtu foogah min balad Masir.
Rakkubu laham al‑dahiiye da wa aakuluuh fi l‑bakaan al‑yaʼazilah Allah Ilaahku.Wa be fajur,gabbulu wa amchu buyuutku.
Wa fi muddit sitte yoom,aakulu khubza bala tawwaara.Wa fi l‑yoom al‑saabiʼ,khalaas tisawwu hafla hana kumaalit al‑iid le Allah Ilaahku wa fi l‑yoom da,ma tisawwu ayyi khidme.
Wa ahsubu sabʼa subuuʼ wa abdo hisaabhum min yoom tidissu al‑khanjar fi gatiʼ al‑gameh.
Wa baʼad da,ayyudu iid al‑Gatiʼ le Allah Ilaahku wa antu hadaaya be niiyitku hasab al‑baraka al‑antaaha leeku Allah Ilaahku.
Wa afraho giddaam Allah Ilaahku fi l‑bakaan al‑hu yaʼazilah le yukhutt foogah usmah,intu wa iyaalku wa banaatku wa abiidku wa khadiimku wa l‑Laawiyiin al‑saakniin fi hillaalku wa l‑ajaanib wa l‑ataama wa l‑araamil al‑gaaʼidiin fi usutku.
Wa azzakkaro kadar intu bigiitu abiid fi balad Masir wa hassaʼ ahfado al‑churuut dool wa tabbuguuhum.
Wa ayyudu iid al‑Lagaadiib le muddit sabʼa yoom wa da wakit lammeetu intaajku min al‑madagg wa assaarat al‑inab.
Wa afraho be munaasabat al‑iid da,intu wa awlaadku wa banaatku wa abiidku wa khadiimku wa l‑Laawiyiin wa l‑ajaanib wa l‑ataama wa l‑araamil al‑gaaʼidiin fi hillaalku.
Wa ayyudu al‑iid da le muddit sabʼa yoom le Allah Ilaahku fi l‑bakaan al‑hu yaʼazilah.Aywa afraho katiir achaan Allah Ilaahku baarak kulla maʼaach ziraaʼitku wa khidmit iideeku.
Talaata marraat fi l‑sana,ayyi dakar minku yaji giddaam Allah Ilaahku fi l‑bakaan al‑hu yaʼazilah.Wa da,fi wakit iid al‑Khubza bala Tawwaara wa iid al‑Gatiʼ wa iid al‑Lagaadiib.Wa abadan ma taju giddaam Allah Ilaahku iideeku yaabsiin.
Wa ayyi naadum yanti hadiiye al‑yagdar yantiiha hasab barakat Allah Ilaahah al‑antaaha leyah.
Wa khuttu leeku gudiya wa muraakhibiin fi kulla l‑mudun al‑yantiihum leeku Allah Ilaahku hasab gabaayilku,le yahkumu been al‑chaʼab be l‑hagg.
Wa abadan ma tidangusu al‑chariiʼa wa ma tichiifu naadum ahsan min naadum wa ma takhbal rachwa achaan hi taʼami uyuun al‑hakiim wa tiʼawwij kalaam al‑saalihiin.
Wa fattuchu derib al‑adaala achaan tahyo wa tichiilu al‑balad al‑yantiiha leeku Allah Ilaahku.
Wa ma tukhuzzu uud le ibaadat Achiira jamb al‑madbah al‑baneetuuh le Allah Ilaahak.
Wa ma tukhuzzu hujaar le l‑ibaada achaan da Allah Ilaahku yakrahah.
Ma tadbaho dahiiye le Allah Ilaahku toor aw kharuuf al‑indah eeb aw mukhalgan achaan al‑cheyy da Allah Ilaahku harramah.
Akuun fi mara aw raajil gaaʼid maʼaaku fi waahide min mudunku al‑antaahum leeku Allah Ilaahku wa l‑naadum da yisawwi al‑fasaala giddaam Allah wa ma yikarrim muʼaahadatah.
Wa yamchi yaʼabud ilaahaat aakhariin wa yasjud leehum wa yasjud le l‑harraay aw le l‑gamar aw le khuwwaat al‑sama al‑da mukhaalif le awaamiri.
Wa kan oorooku aw simiʼtu be cheyy misil da,fattuchu adiil wa akkudu.Wa kan akkadtu al‑cheyy al‑haraam da saabit wa sahiih bigi fi Israaʼiil,
khalaas fi l‑bakaan da,jiibu al‑raajil aw al‑mara al‑sawwa al‑fasaala di fi khachum baab al‑madiina wa arjumuuh lahaddi yumuut.
Wa l‑naadum al‑waajib leyah al‑moot,yaktuluuh be chahaadat naas itneen aw talaata.Wa laakin ma yaktuluuh be chahaadat naadum waahid.
Wa l‑chuhuud dool,humman bas yazurguuh be l‑hujaar awwal le yaktuluuh wa kulla l‑chaʼab min baʼadhum.Wa be da,tamurgu al‑charr min usutku.
Wa kan ma tagdaro tisawwu al‑chariiʼa hana l‑katil wa l‑khilaaf wa l‑jiraah wa l‑naas ma mukhassidiin be chariiʼat madiinitku,khalaas gummu amchu fi l‑bakaan al‑yaʼazilah Allah Ilaahku.
Wa amchu le rujaal al‑diin al‑Laawiyiin wa l‑gaadi al‑gaaʼid yakhdim fi l‑wakit daak.Wa humman yiʼooruuku kikkeef tisawwu al‑chariiʼa di.
Wa sawwu sawa sawa misil humman yiʼooruuku fi l‑bakaan al‑yaʼazilah Allah.Wa ahfado kalaamhum wa tabbuguuh misil humman yiwassufuuku.
Wa sawwu hasab al‑churuut al‑yiwassufuuhum leeku wa hasab al‑wasaaya al‑yaamuruuku beehum.Wa abadan ma tibaaru min kalaamhum al‑yiʼooruuku beyah wa la isra wa la zeene.
Wa laakin al‑naadum al‑yisawwi ayyi cheyy be istikbaar wa ma yasmaʼ kalaam rujaal al‑diin al‑gaaʼidiin yakhdumu le Allah Ilaahku wa la yasmaʼ kalaam al‑gudiya,al‑naadum da waajib yumuut.Wa be da,tamurgu al‑charr min usut Bani Israaʼiil.
Wa kulla l‑chaʼab yasmaʼo be l‑cheyy al‑bigi wa yakhaafo wa battaan ma yistakbaro.
Wa wakit tadkhulu fi l‑balad al‑yantiiha leeku Allah Ilaahku wa tichiiluuha warasa wa tagoodu foogha,akuun tuguulu : Khalli nukhuttu leena malik misil al‑umam al‑aakhariin al‑muhawwigiinna. 
Wa waajib tukhuttu malik al‑yaʼazilah leeku Allah Ilaahku.Wa l‑malik da yukuun waahid minku wa abadan ma tagdaro tukhuttu naadum ajnabi al‑ma minku.
Wa khalli al‑malik da ma yikattir al‑kheel wa la yigabbil al‑chaʼab fi Masir le yijiibu kheel achaan Allah gaal leeku : Abadan battaan ma tigabbulu be l‑derib da. 
Wa ma yaakhud awiin katiiraat achaan galbah ma yibaʼʼid.Wa ma yilimm fudda katiire wa la dahab katiir.
Wa wakit al‑malik yagood fi kursi al‑muluk,hu yaktib le nafsah kitaab min nafs al‑kitaab al‑wasaaya al‑yantuuhum leyah rujaal al‑diin al‑Laawiyiin.
Wa hu waajib yukhuttah maʼaayah wa yagriih fi kulla ayyaam hayaatah.Wa be da,yilʼallam al‑khoof min Allah Ilaahah wa yahfad kulla l‑wasaaya wa l‑churuut wa yitabbighum.
Wa hu ma yistakbar fi akhwaanah wa ma yibaari min al‑wasaaya wa la isra wa la zeene.Wa be da,hu wa iyaalah mulukhum yabga tawiil fi usut Bani Israaʼiil.
Wa rujaal al‑diin al‑Laawiyiin wa kulla gabiilat al‑Laawiyiin ma induhum gisim wa la warasa maʼa Bani Israaʼiil.Wa gisim Allah da bas,warasathum wa dool al‑hadaaya al‑muharragiin al‑yigaddumuuhum le Allah.
Wa humman ma induhum warasa maʼa akhwaanhum.Wa misil Allah gaalah leehum,hu bas yabga warasathum.
Wa daahu hagg hana rujaal al‑diin fi l‑chaʼab wa fi l‑dahaaya al‑yigaddumuuhum Bani Israaʼiil min al‑tiiraan wa l‑khurfaan.Humman yalgo al‑gaayme al‑giddaamiiye wa l‑chuduug wa l‑butuun.
Wa antuuhum awwal intaaj min gamehku wa khamarku al‑jadiid wa dihinku wa suuf khanamku
achaan Allah Ilaahku azalaahum humman bas min kulla l‑gabaayil le yisawwu khidimtah,humman wa iyaalhum ila l‑abad.
Wa kan waahid min gabiilat Laawi yugumm min waahide min hillaalku al‑hu saakin foogha fi balad Israaʼiil,hu yagdar yamchi hasab niiytah fi l‑bakaan al‑yaʼazilah Allah.
Wa hu yakhdim le Allah Ilaahah misil kulla akhwaanah al‑Laawiyiin al‑yagiifu giddaam Allah hinaak.
Hu yalga gisim misil hanaahum le yiʼiich beyah hatta kan indah warasa min khumaam abbahaatah baʼad baaʼooh kula.
Wa wakit tadkhulu fi l‑balad al‑yantiiha leeku Allah Ilaahku,ma tilʼallamo nafs al‑muharramaat al‑sawwoohum al‑umam dool.
Wa khalli ma yinlagi fi usutku naadum al‑yiharrig bittah aw waladah fi l‑naar le l‑asnaam wa la chawwaafi wa la l‑yihajji be ilim al‑kheeb wa la munajjim wa la sahhaari
wa la chaddaari wa la jannaani wa la l‑yikallim maʼa l‑maytiin.
Wa ayyi naadum al‑yisawwi al‑achya dool makruuh giddaam Allah.Wa be sabab al‑afʼaal al‑muharramiin dool bas,Allah Ilaahku yaglaʼ al‑balad min al‑umam dool gubbaal ma taju.
Wa intu abgo kaamiliin giddaam Allah Ilaahku.
Achaan al‑umam al‑intu taglaʼo minhum baladhum dool humman gaaʼidiin yasmaʼo kalaam al‑naas al‑yihajju be ilim al‑kheeb wa l‑chawwaafiin.Wa laakin leeku intu Allah Ilaahku ma yidoor tisawwu cheyy misil da.
Wa Allah Ilaahku yamrug leeku min akhwaanku nabi misli ana wa intu tasmaʼo kalaamah.
Wa da bas al‑cheyy al‑intu saʼaltuuh min Allah Ilaahku fi jabal Huuriib fi yoom al‑ijtimaaʼ wakit gultu : Battaan ma nidooru nasmaʼo hiss Allah Ilaahnawa la nidooru nichiifu al‑naar al‑kabiire di.Wa da,achaan ma numuutu. 
Wa Allah gaal leyi ana Muusa : Kalaamhum adiil.
Ana namrug leehum fi usuthum nabi mislak wa ana nantiih kulla kalaami wa hu yihajji leehum be kulla cheyy al‑naamurah beyah.
Wa kan naadum ma yasmaʼ kalaami al‑yuguulah al‑nabi be usmi,khalaas al‑naadum da ana bas nihaasibah.
Wa laakin kan nabi astakbar wa be usmi yuguul kalaam al‑ana ma amartah beyah aw yihajji be usum hana ilaahaat aakhariin,khalaas al‑nabi da waajib yumuut. 
Wa akuun tuguulu fi guluubku : Kikkeef naʼarfu kadar al‑kalaam da Allah ma gaalah ? 
Wa kan al‑nabi gaal kalaam be usum Allah wa l‑kalaam da ma alhaggag,khalaas taʼarfu kadar al‑kalaam da ma jaayi min Allah be istikbaar bas al‑nabi gaalah.Ma takhaafo minnah.
Allah Ilaahku yidammir al‑umam wa yantiiku baladhum wa intu tichiiluuha wa taskunu fi mudunhum wa buyuuthum.
Wa baʼad da,taʼazulu leeku talaata mudun fi ust al‑balad al‑Allah Ilaahku yantiiha leeku warasa.
Wa tiʼaddulu duruub le l‑balad al‑Allah Ilaahku yantiiha leeku warasa wa tigassumuuha ale talaata manaatig.Wa da,achaan ayyi kaatil yagdar yajri yagood fi waahide minhum.
Wa di hi al‑haala al‑yagdar yajri foogha al‑kaatil le yinajji nafsah wakit yaktul akhuuh.Wa da kan yaktulah bala raayah,hu awwal ma indah leyah ayyi karaahiiye.
Wa da misil naadum macha le l‑hatab maʼa akhuuh wa wakit gaaʼid yagtaʼ,faasah nasalat wa katalah.Al‑naadum da yagdar yajri le waahide min al‑mudun dool le yinajji nafsah.
Wa akuun siid al‑taar yichiil derib al‑kaatil wa fi l‑derib al‑tawiil,hu yalhagah wa yaktulah wa laakin al‑kaatil ma waajib leyah al‑moot achaan min awwal,hu ma indah ayyi karaahiiye le l‑mayyit.
Wa fi chaan da,ana amartuku wa gult : Aʼazulu leeku talaata mudun. 
Wa kan Allah Ilaahku yiwassiʼ huduud baladku misil hu halaf le juduudku wa yantiiku kulla l‑balad misil hu gaal yantiiha le juduudku,
khalaas tiziidu battaan talaata mudun fi l‑mudun al‑talaata al‑awwal.Wa wassiʼiin al‑huduud da yabga kan hafadtu wa tabbagtu kulla l‑wasaaya al‑nantiihum leeku al‑yoom wa habbeetu Allah Ilaahku wa daayman chiltu derbah.
Wa be da,damm al‑bari ma yidaffig fi baladku al‑Allah Ilaahku yantiiha leeku warasa.Wa ma tabgo masʼuuliin min mootah.
Wa laakin kan naadum indah karaahiiye le akhuuh wa yakrus leyah wa yaktulah wa baʼad da,yajri le waahide min al‑mudun al‑luju dool,
khalaas kubaaraat hillitah yirassulu naadum le yijiibah wa yantuuh le siid al‑taar wa hu yaktulah.
Ma tihinnu foogah wa da achaan daffigiin damm al‑bari ke yabga ma fiih fi balad Israaʼiil.Wa da yabga leeku akheer.
Wakit tadkhulu fi l‑balad al‑Allah Ilaahku yantiiha leeku warasa,ma tihawwulu alaamaat al‑huduud al‑beenku wa been jiiraanku al‑khattoohum al‑naas al‑jo awwal.
Wa naadum wiheedah ma yagdar yachhad fi naadum wa yisabbit foogah al‑khata aw al‑zanib aw ayyi zanib aakhar al‑hu sawwaah.Wa l‑tuhma ma tasbit illa be chahaada hana naas itneen aw talaata.
Wa kan naadum yachhad fi akhuuh be kidib le yisabbit foogah tuhma hana jariime,
al‑naaseen dool waajib yaju giddaam Allah wa yagiifu giddaam rujaal al‑diin wa l‑gudiya al‑gaaʼidiin yakhdumu fi l‑wakit da.
Wa l‑gudiya yifattuchu al‑kalaam da adiil.Wa kan irfo al‑chaahid da kaddaab wa hu chahad fi akhuuh be kidib,
khalaas al‑naadum da aakhubuuh be nafs al‑ikhaab al‑hu dawwarah le akhuuh.Wa be da,tamurgu al‑charr min usutku.
Wa be da,al‑yasmaʼo beyah yakhaafo wa battaan ma yisawwu amal cheen misil da fi usutku.
Ma tihinnu foogah wa tabbugu al‑nafis be l‑nafis wa l‑een be l‑een wa l‑sinn be l‑sinn wa l‑iid be l‑iid wa l‑rijil be l‑rijil.
Wa wakit tamurgu le l‑harib didd udwaanku wa tichiifu al‑kheel wa arabaat al‑harib wa naas katiiriin minku,ma takhaafo minhum achaan Allah Ilaahku al‑maragaaku min balad Masir gaaʼid maʼaaku.
Wa wakit al‑harib yigarrib,raajil al‑diin yagiif giddaam al‑chaʼab wa yikallim leehum
wa yuguul : Asmaʼo,ya Bani Israaʼiil !Daahu al‑yoom garrabtu le l‑harib maʼa udwaanku wa fi chaan da,khalli guluubku ma yingatʼu wa ma takhaafo wa la tibarjulu wa la tarjufu minhum.
Achaan Allah Ilaahku maachi maʼaaku wa yihaarib leeku udwaanku le yinajjiiku. 
Wa l‑muraakhibiin yihajju le l‑chaʼab wa yuguulu : Yaatu al‑bana beet jadiid wa lissaaʼ ma fatahah ?Al‑naadum da,khalli yigabbil beetah achaan akuun hu yumuut fi l‑harib wa naadum aakhar yamchi yaftahah.
Wa yaatu al‑maggan jineenit inab wa lissaaʼ ma gataʼ awwal inabha ?Al‑naadum da,khalli yigabbil beetah achaan akuun hu yumuut fi l‑harib wa naadum aakhar yagtaʼ awwal inabha.
Wa yaatu al‑karab raas bineeye wa lissaaʼ ma chaalha ?Al‑naadum da,khalli yigabbil beetah achaan akuun hu yumuut fi l‑harib wa naadum aakhar yichiilha. 
Wa l‑muraakhibiin yihajju le l‑chaʼab wa yuguulu : Yaatu al‑khaaf wa galbah angataʼ ?Al‑naadum da,khalli yigabbil beetah achaan ma yijiib al‑khoof le akhwaanah wa yabgo mislah. 
Wa wakit al‑muraakhibiin yikammulu min kalaamhum le l‑chaʼab,yikallufu khuyyaad fi raas al‑chaʼab.
Wa kan tigarrubu le ayyi madiina le tahjumuuha,awwalan ke waajib tigaddumu leehum al‑salaam.
Wa kan naas al‑madiina di khiblo be l‑salaam al‑gaddamtuuh wa fataho leeku biibaanhum,khalaas kulla chaʼab al‑madiina di yabgo leeku abiid wa yakhdumu leeku.
Wa laakin kan abo al‑salaam wa dawwaro al‑harib,khalaas haasuru al‑madiina.
Wakit Allah Ilaahku yisallim leeku al‑madiina fi iideeku,aktulu kulla l‑dukuura be l‑seef.
Wa laakin al‑awiin wa l‑iyaal wa l‑bahaayim wa ayyi cheyy al‑fi l‑madiina,aksabooh.Wa aakulu min al‑khaniime al‑tichiiluuha min udwaanku al‑sallamaahum leeku Allah Ilaahku.
Wa sawwu misil da fi kulla l‑mudun al‑baʼiidiin ziyaada minku al‑ma min mudun al‑umam al‑intu taskunu fi baladhum.
Wa laakin fi l‑mudun hana l‑chuʼuub al‑Allah Ilaahku yantiihum leeku warasa,dool abadan ma tikhallu fooghum makhluug hayy.
Wa dammuru al‑Hittiyiin wa l‑Amuuriyiin wa l‑Kanʼaaniyiin wa l‑Firizziyiin wa l‑Hiwwiyiin wa l‑Yabuusiyiin misil Allah Ilaahku amaraaku beyah.
Wa tisawwu misil da achaan ma yiʼallumuuku kulla l‑muharramaat al‑gaaʼidiin yisawwuuhum fi ibaadat asnaamhum wa la yilizzuuku le taznubu didd Allah Ilaahku.
Wa kan tihaasuru madiina le mudda tawiile le tichiiluuha,ma tidammuru al‑chadar be l‑faas achaan be iyaal al‑chadar dool bas,intu tiʼiichu.Wa fi chaan da,ma tagtaʼooh.Wa l‑chadar hana l‑kadaade da,hu insaani achaan tihaasuruuh walla ?
Wa laakin tagdaro tagtaʼo wa tichaggugu al‑chadar al‑intu taʼarfuuh hu ma indah iyaal.Wa be l‑chadar da,tagdaro tihaasuru al‑madiina al‑tihaaribku lahaddi tagaʼ.
Wa akuun fi l‑ard al‑Allah Ilaahku yantiiha leeku warasa,talgo janaaza waagʼe fi l‑kadaade wa ma taʼarfu yaatu al‑katalha.
Wa kan ke da,khalli chuyuukhku wa gudiyaaku yamurgu wa yigaawusu al‑masaafa been al‑janaaza wa l‑mudun al‑muhawwigiinha.
Wa wakit yaʼarfu al‑madiina al‑gariibe le l‑janaaza,chuyuukh al‑madiina di yichiilu ijle al‑abadan ma khadamo beeha wa la karro beeha harraata.
Wa chuyuukh al‑madiina di yidallu al‑ijle fi waadi al‑almiih jaari daayman wa l‑waadi da ma muteerab wa la mahruut.Wa yaksuru ragabat al‑ijle di fi lubb almi al‑waadi da.
Wa khalaas,rujaal al‑diin iyaal Laawi yigarrubu achaan humman bas Allah Ilaahku azalaahum le yakhdumu leyah wa yibaaruku be usmah.Wa humman bas al‑yihillu ayyi muchkila hana huraaj wa ayyi muchkila hana darabaan.
Wa kulla chuyuukh al‑madiina al‑gariibe le l‑janaaza yikhassulu iideehum fi l‑ijle al‑kasaro ragabatha fi almi al‑waadi da.
Wa humman yuguulu : Iideenna ma daffago al‑damm da wa uyuunna kula ma chaafooh wakit daffag.
Ya Allah,akhfir le chaʼabak Bani Israaʼiil al‑inta fadeethum wa ma tasʼal chaʼabak Bani Israaʼiil min damm al‑bari al‑daffag fi usuthum. Wa khalaas,da yabga leehum kaffaara min al‑dimme di.
Wa be misil da,tamurgu min usutku damm al‑bari be sawwiyiin al‑adiil giddaam Allah.
Wa akuun tamchu le l‑harib didd udwaanku wa Allah Ilaahku yisallimhum leeku fi iideeku wa takurbuuhum masaajiin.
Wa kan raajil minku yichiif min al‑masaajiin dool mara jamiile wa azalha le tabga leyah mara,
khalaas al‑raajil da yiwaddiiha fi lubb beetah.Wa hi tizayyin raasha wa tigattiʼ khanaafirha
wa tikhayyir khulgaanha al‑awwal karabooha beehum masjuuna.Wa taskun maʼaayah fi beetah.Wa hi tahzan le abuuha wa ammaha le muddit chahar.Wa baʼad da,yaji leeha wa yaakhudha wa hi tabga martah.
Wa laakin kan baʼad mudda al‑mara di ma ajabat al‑raajil,waajib yikhalliiha tamchi fi ayyi bakaan al‑hi tidoorah.Wa hu ma yagdar yibiiʼha be fudda wa la yujuurha achaan hu ragad maʼaaha wa abaaha.
Wa akuun naadum indah awiin itneen wa yihibb al‑waahide ziyaada min al‑aakhara wa ayyi waahide indaha wileed.Wa kan wileedah al‑bikir hu min al‑mara al‑ma yiriidha ziyaada,
wakit yigassim warasatah le iyaalah,hu ma yanti hagg al‑bukuuriiye le wileed al‑mara al‑yihibbaha ziyaada wa yikhalli wileedah al‑bikir wileed al‑mara al‑hu ma yiriidha.
Wa laakin waajib yaʼarif kadar al‑bikir hu wileed al‑mara al‑hu ma yiriidha wa waajib yantiih min kulla cheyy al‑indah haggah marrateen.Achaan al‑wileed da hana awwal chabaabah wa hagg al‑bukuuriiye kula waajib leyah hu.
Wa kan naadum indah wileed haraami wa aasi wa la yasmaʼ kalaam abuuh wa la ammah wa wakit yiʼaddubuuh hu ma yitiiʼhum,
khalaas ammah wa abuuh yakurbuuh wa yiwadduuh le l‑chuyuukh fi khachum baab al‑madiina al‑hu saakin foogha.
Wa yuguulu le chuyuukh al‑madiina : Daahu wileedna haraami wa aasi wa abadan ma yitiiʼna wa hu mukhaalif wa sakkaari. 
Wa kulla rujaal madiintah yarjumuuh be hujaar wa yumuut.Wa be da,tamurgu al‑charr min usutku wa kulla Bani Israaʼiil yasmaʼo beyah wa yakhaafo.
Wa kan hakamtu le naadum waahid be l‑moot be sabab zanbah wa kataltuuh wa allagtuuh fi chadara,
khalaas ma tikhallu janaaztah muʼallaga fi l‑chadara tuul al‑leel.Wa laakin adfunuuha fi nafs al‑yoom achaan al‑janaaza al‑muʼallaga fi l‑chadara tijiib laʼanat Allah fi l‑balad.Wa ma waajib tinajjusu baladku al‑Allah Ilaahku yantiiha leeku warasa.
Wa kan tichiif toor aw kharuuf akhuuk muwaddir,ma tikhalliih.Chiilah wa waddiih leyah.
Wa kan siid al‑bahiime di ma saakin gariib leek aw ma taʼarfah,chiil bahiimtah di wa limmaha maʼaak.Wa khalliiha tagood fi beetak lahaddi hu yaji yifattichha wa khalaas,tantiiha leyah.
Wa tisawwi misil da kan ligiit humaarah aw khalagah aw ayyi cheyy al‑akhuuk yiwaddirah,ma tikhalliih.
Wa kan ligiit humaar akhuuk aw toorah waagiʼ fi l‑derib,ma tikhalliih.Saaʼid akhuuk wa gawwimah maʼaayah.
Wa l‑mara ma talbas lubaas al‑raajil wa l‑raajil ma yalbas lubaas al‑mara.Wa ayyi naadum al‑yisawwi cheyy misil da,Allah Ilaahak yakrahah.
Wa kan maachi fi derbak wa ligiit uchch indah furuukh aw beed hana teeraay fi chadara aw fi l‑ard wa ammuhum raagde fooghum,ma tichiil al‑amm wa furuukhha sawa.
Wa laakin chiil al‑furuukh wiheedhum wa khalli al‑amm.Wa be da,talga al‑kheer wa umrak yabga tawiil.
Wa kan baneetu beet jadiid,hawwugu raasah be durdur achaan beetku ma yabga sabab hana dimme wakit naadum yagaʼ minnah.
Ma tazraʼo cheyy aakhar fi jineenit inabku.Wa da,achaan ma tikhassusu kulla natiijat al‑cheyy al‑intu zaraʼtuuh maʼa intaaj inabku.
Wa ma tahartu be toor wa humaar sawa.
Wa ma talbaso khalag masnuuʼ be suuf wa gumaach kattaan sawa.
Wa khayyutu hubaal fi l‑koonyaat al‑arbaʼa hana l‑khita al‑tilkhatto beyah.
Wa akuun naadum yaakhud mara wa baʼad lamma maʼaaha,yikhalliiha
wa yathamha kadar hi ma maache adiil wa yihajji foogha kalaam fasil wa yuguul : Ana akhadtaha wa wakit dakhalt beeha,ligiitha ma bineeye. 
Wa fi l‑haala al‑misil di,amm al‑bineeye wa abuuha yamchu le chuyuukh al‑madiina fi khachum baab al‑madiina wa hinaak yiwassufu alaamat al‑banaatiiye le chuyuukh al‑madiina.
Wa abu al‑bineeye yuguul le l‑chuyuukh : Ana anteet bineeyti le l‑raajil da wa hu khallaaha.
Wa hu tahamha kadar hi ma maache adiil wa gaal leyi :‹ Bittak ana ma ligiitha bineeye !› Wa laakin daahu al‑alaama hana banaatiiyit bitti ! Wa yifillu al‑farde al‑indaha damm al‑banaatiiye giddaam al‑chuyuukh hana l‑madiina.
Wa chuyuukh al‑madiina di yakurbu al‑raajil da wa yiʼaddubuuh.
Wa yaʼasuruuh yikaffi hukum hana 100 hajar fudda le abu al‑bineeye achaan hu tallaf simʼit al‑bineeye al‑udriiye fi Israaʼiil.Wa khalaas fi l‑bakaan da,al‑bineeye tagood martah wa hu ma yagdar yatrudha fi kulla muddit hayaatah.
Wa laakin kan kalaam al‑raajil da sahiih wa kan alaamat al‑banaatiiye ma anlagat fi l‑farde,
khalaas yamurgu al‑bineeye di fi khachum beet abuuha wa naas al‑madiina yarjumuuha lahaddi l‑moot achaan hi sawwat fiʼil cheen fi Israaʼiil wa achcharmatat min hi fi beet abuuha.Wa be da,tamurgu al‑charr min usutku.
Wa kan ligiitu raajil raagid maʼa marit raajil,humman al‑itneen yumuutu,al‑raajil wa l‑mara kula.Wa be da,tamurgu al‑charr min usut Bani Israaʼiil.
Wa kan bineeye udriiye kaarbiin raasha wa raajil waahid laagaaha fi l‑madiina wa ragad maʼaaha,
waajib tamurguuhum humman al‑itneen fi khachum baab al‑madiina wa tarjumuuhum lahaddi yumuutu.Wa da,achaan al‑bineeye ma aatat le naas al‑madiina wa l‑raajil achaan hu sawwa al‑unuf le marit akhuuh.Wa be da,tamurgu al‑charr min usutku.
Wa laakin kan fi l‑kadaade bas al‑raajil da laaga al‑bineeye al‑kaarbiin raasha di wa karabaaha wa ragad maʼaaha,al‑raajil yaktuluuh wiheedah.
Wa ma tisawwu le l‑bineeye di cheyy achaan hi ma sawwat zanib al‑yijiib leeha al‑moot.Wa l‑haala di,hi misil naadum gamma didd akhuuh wa katalah.
Wa l‑bineeye al‑kaarbiin raasha di,al‑raajil laagaaha fi l‑kadaade wa hi aatat wa ma ligat naadum al‑yinajjiiha minnah.
Wa kan naadum karab bineeye udriiye al‑ma kaarbiin raasha wa ragad maʼaaha wa karabooh,
khalaas al‑raajil da yikaffi le abu al‑bineeye 50 hajar fudda achaan hu karabaaha be gu.Wa hu yaakhudha wa ma yagdar yatrudha min beetah fi kulla muddit hayaatah.
Abadan naadum ma yagdar yargud maʼa marit abuuh achaan da misil kachaf oorit abuuh.
Al‑naadum al‑khasi aw al‑dakarah magtuuʼ ma yilimm maʼa jamaaʼat Allah.
Al‑farikh ma yilimm maʼa jamaaʼat Allah.Lahaddi zurriiytah al‑aachre kula,ma yagdaro yilimmu maʼa jamaaʼat Allah.
Wa Bani Ammuun wa l‑Muwaabiyiin ma yilimmu abadan maʼa jamaaʼat Allah hatta zurriiyithum al‑aachre.
Achaan zamaan,humman abo ma yigaddumu leeku al‑khubza wa l‑almi fi l‑derib wakit maragtu min balad Masir.Wa achaan ajjaro didduku Balʼaam wileed Baʼuural‑min hillit Fatuur fi Araam been al‑Nahreen le yalʼanku.
Wa laakin Allah Ilaahku aba ma simiʼ kalaam Balʼaam wa baddal leeku al‑laʼana be baraka achaan Allah Ilaahku yihibbuku.
Wa abadan ma tifattuchu leehum al‑salaam wa la l‑kheer fi muddit kulla hayaatku.
Ma takraho al‑Adoomiyiin achaan humman akhwaanku wa ma takraho al‑Masriyiin achaan intu gaʼadtu misil ajaanib fi baladhum.
Wa iyaalhum al‑yaldoohum fi mujtamaʼku,fi l‑zurriiye al‑taalta yagdaro yilimmu maʼa jamaaʼat Allah.
Wakit tamurgu wa tukhuttu muʼaskarku didd udwaanku,ahfado nufuusku min kulla cheyy fasil.
Wa kan fi lubbuku fi raajil ma taahir be sabab hu astahlam fi l‑leel,al‑naadum da khalli yamrug barra min al‑muʼaskar wa battaan ma yadkhul foogah.
Wa fi l‑achiiye,hu yilbarrad be almi wa wakit al‑harraay tagaʼ,hu yadkhul fi lubb al‑muʼaskar.
Wa sawwu leeku bakaan barra min al‑muʼaskar wa foogah amchu agdu haajitku.
Wa maʼa khumaamku,waajib induku haffaar.Wa wakit tamchu le tagdu haajitku,abhato nugra wa agoodu foogha wa kan khalaas,adfunu khalaaku.
Achaan Allah Ilaahku gaaʼid maʼaaku fi lubb muʼaskarku le yinajjiiku wa yisallim leeku udwaanku.Wa fi chaan da,waajib al‑muʼaskar yukuun mukhassas le Allah.Wa be da,khalli Allah ma yichiif cheyy afin fi l‑muʼaskar wa yikhalliiku.
Wa kan abid jara min siidah wa ja laajiʼ fi baladku,ma tigabbuluuh.
Khalluuh yaskun maʼaaku fi lubbuku fi l‑bakaan al‑yaʼazilah,fi ayyi waahide min mudunku al‑taʼajibah.Wa hu yalga al‑kheer wa ma titaʼʼubuuh.
Wa ma waajib ayyi mara aw raajil min Bani Israaʼiil yaʼabud al‑ilaahaat al‑ajnabiyiin wa yichcharmat waraahum.
Wa le tikaffu ayyi nazir,abadan ma tijiibu min maal al‑charmata hana mara aw raajil le beet Allah Ilaahku achaan humman al‑itneen dool,Allah Ilaahku harramaahum.
Ma tatlub min akhuuk riba fi l‑gurus aw fi l‑maʼaach aw fi ayyi cheyy aakhar al‑tidayyinah leyah.
Wa tagdaro tichiilu riba min al‑ajaanib wa laakin ma tichiiluuh min akhwaanku.Wa da achaan Allah Ilaahku yibaarikku fi kulla cheyy al‑tisawwuuh fi l‑balad al‑tamchu tichiiluuha warasa.
Wa kan sawweetu nazir le Allah Ilaahku,ma tiʼakhkhuru fi haggigiinah achaan kan ma haggagtuuh,Allah Ilaahku yasʼalku minnah.Wa da zanib intu sawweetuuh.
Wa kan abeetu ma sawweetu nazir kamaan,da ma zanib.
Wa laakin ahfado wa tabbugu al‑kalaam al‑gultuuh be khuchuumku hasab al‑nazir al‑sawweetuuh be niiyitku le Allah Ilaahku hasab kalaamku.
Wa kan dakhalt fi jineenit inab hana akhuuk,tagdar taakul misil tidoor lahaddi tachbaʼ wa laakin ma tichiil fi maaʼuunak.
Wa kan dakhalt fi zereʼ akhuuk hana l‑gameh,tagdar tagtaʼ ganaadiilah be iidak wa laakin ma tagtaʼhum be khanjar.
Wa akuun raajil yaakhud mara wa yichiilha wa baʼad da,ma yarda beeha achaan ligi foogha eeb,khalaas yaktib leeha maktuub hana talaag.Wa baʼad hu yantiiha al‑maktuub hana l‑talaag fi iidha,khalaas yatrudha min beetah
wa hi tamrug min beetah wa tamchi taakhud raajil aakhar.
Wa akuun al‑raajil al‑aakhar da kula yaabaaha wa yaktib leeha maktuub hana talaag wa yantiiha fi iidha wa yatrudha min beetah.Walla akuun al‑raajil al‑aakhar al‑akhadaaha da yumuut.
Kan al‑raajil al‑aakhar tallagha walla maat kula,raajilha al‑awwal tallagha da,battaan ma yigabbilha baʼad hi annajjasat.Achaan da cheyy Allah harramah wa be da,intu ma tijiibu zanib fi l‑balad al‑Allah Ilaahku yantiiha leeku warasa.
Wa kan raajil akhad dahaabah jadiid,ma waajib yirassuluuh fi l‑askariiye wa la yukhuttu foogah ayyi himil.Humman yaʼafooh min kulla cheyy le muddit sana achaan yifarrih al‑mara al‑akhadha wa yikawwin aayila.
Wa ma takurbu damaana min naadum misil murhaaktah wa bittaha achaan da misil karabtu hayaatah fi l‑damaana.
Wa kan naadum min Bani Israaʼiil karab waahid min akhwaanah Bani Israaʼiil wa sawwaah abid wa baaʼah al‑naadum da,waajib yaktuluuh.Wa be da,tamurgu al‑charr min usutku.
Ahfado nufuusku min marad al‑jisim achaan tahfado wa titabbugu adiil kulla l‑yiʼallumuuku leyah rujaal al‑diin al‑Laawiyiin.Wa l‑ana amartuhum beyah da,ahfadooh wa tabbuguuh.
Wa fakkuru fi l‑cheyy al‑sawwaah Allah Ilaahku le Mariyamfi l‑derib wakit maragtu min balad Masir.
Wa kan dayyant cheyy le akhuuk,ma tadkhul fi beetah wa tichiil minnah damaana.
Laakin agood barra wa hu al‑dayyantah yijiib leek al‑cheyy al‑takurbah fi l‑damaana.
Wa kan al‑naadum da,miskiin ma takrub khalagah fi l‑damaana wa tiraggidah fi beetak.
Wa waajib tigabbil leyah al‑damaana fi waguuʼ al‑harraay wa hu yunuum be khalagah wa yibaarikak.Wa be l‑cheyy al‑inta sawweetah tukuun aadil giddaam Allah Ilaahak.
Ma tazulmu al‑khaddaam al‑taʼbaan wa miskiin kan min akhwaanku aw min al‑ajaanib al‑gaaʼidiin maʼaaku fi baladku.
Wa antuuh ujurtah gabul al‑harraay ma tagaʼ achaan hu taʼbaan wa mussaʼjil le yalgaaha.Wa kan ma ke da,hu yarfaʼ iideenah le Allah diddak wa Allah yiʼaakhibak be sabab zanbak.
Al‑abbahaat ma yaktuluuhum be sabab zanib al‑iyaal wa l‑iyaal ma yaktuluuhum be sabab zanib al‑abbahaat.Ayyi waahid yumuut be sabab zanbah bas.
Wa ma tidangusu al‑chariiʼa le l‑ajnabi wa l‑atiim wa ma takurbu fi l‑damaana farde hana mara armala.
Wa fakkuru kadar intu bigiitu abiid fi balad Masir wa Allah Ilaahku fadaaku.Wa fi chaan da,ana naamurku titabbugu al‑kalaam da.
Wa wakit tagtaʼo ziraaʼitku,ma tigabbulu le l‑ganaadiil al‑nisiituuhum.Khalluuhum le l‑ajnabi wa l‑atiim wa l‑armala achaan Allah Ilaahku yibaarik kulla khidmit iideeku.
Wa wakit tihittu zaytuunku,ma tigabbulu le l‑kichcheeb al‑faddal fi l‑furuuʼ wa tagtaʼooh.Khalluuh le l‑ajnabi wa l‑atiim wa l‑armala.
Wa wakit tagtaʼo jineenit inabku,ma tigabbulu le l‑kichcheeb al‑faddal.Khalluuh le l‑ajnabi wa l‑atiim wa l‑armala.
Wa fakkuru kadar intu bigiitu abiid fi balad Masir.Wa fi chaan da,ana naamurku titabbugu al‑kalaam da.
Wa kan rujaal induhum muchkila ambeenaathum,khalli yamchu le l‑chariiʼa achaan yahkumu leehum wa yibarru al‑bari wa yikhattu al‑khaati.
Wa kan al‑khaati da waajib leyah al‑jalid,al‑gaadi yiraggidah fi l‑turaab giddaamah wa yajluduuh adad al‑jaldaat al‑muwaafig le jariimtah.
Wa laakin kan tajluduuh,ma tajluduuh ziyaada min 40 jalda achaan akhuuku ma yiwaddir charafah giddaamku.
Wakit al‑toor gaaʼid yifajjikh leek al‑khalla fi l‑madagg,ma tarbut khachmah.Khalli yaakul.
Wa kan akhwaan itneen gaaʼidiin sawa wa l‑waahid maat ma khalla iyaal,al‑mara al‑armala di ma taakhud barra min ahal raajilha.Wa hamaaha yugumm be waajbah hana l‑hama wa yaʼagilha.
Wa awwal wileed al‑yaldaah min al‑mara di yisammiih be usum akhuuh al‑mayyit achaan usmah ma yiwaddir min Bani Israaʼiil.
Wa kan al‑raajil da aba ma yaakhud hamaatah marit akhuuh,hi tamchi fi khachum baab al‑madiina wa tuguul le l‑chuyuukh : Hamaayi aba ma yiʼalli usum akhuuh fi Israaʼiil.Wa aba ma yugumm be waajbah hana l‑hama. 
Wa chuyuukh al‑madiina yinaaduuh wa yihajju leyah.Wa laakin kan aba wa gaal ma yaʼagilha,
khalaas hamaatah tigarrib leyah giddaam al‑chuyuukh wa tisill naʼaalah min rijlah wa tabzukh leyah fi wijhah.Wa tuguul : Da bas al‑yukuun le ayyi raajil al‑yaaba ma yijiib zurriiye le akhuuh. 
Wa khalaas,fi Israaʼiil yinaadu aayiltah be l‑usum Aayilat al‑Salla Naʼaalah.
Wa kan rujaal itneen addaawaso wa marit al‑waahid garrabat le tikhallis raajilha min iid al‑aakhar wa wakit garrabat,hi karabat al‑raajil da min giddaamah,
al‑mara di waajib tagtaʼo iidha wa ma tihinnu foogha.
Wa fi mukhlaatak,ma waajib yinlagi wazin itneen,al‑waahid tagiil wa l‑aakhar khafiif.
Wa fi beetak,ma waajib yinlagi mikyaal itneen,al‑waahid kabiir wa l‑aakhar sakhayyar.
Waajib indak wazin sawa sawa wa aadil wa mikyaal kula sawa sawa wa aadil achaan umrak yabga tawiil fi l‑ard al‑yantiiha leek Allah Ilaahak.
Achaan Allah Ilaahak yakrah ayyi naadum al‑yisawwi misil da wa ayyi naadum zaalim.
Wa fakkuru fi l‑cheyy al‑sawwooh leeku al‑Amaalikhfi l‑derib wakit maragtu min balad Masir.
Wa l‑Amaalikh ma khaayfiin min Allah wakit gammo gataʼo leeku al‑derib wa katalo al‑mutaʼakhkhiriin minku wakit intu ayyaaniin wa ma induku gudra.
Wa wakit Allah Ilaahku yantiiku al‑jumma min kulla udwaanku al‑muhawwigiinku fi l‑balad al‑yantiiha leeku warasa le tichiiluuha,dammuru al‑Amaalikh.Wa guchchu zikirhum min tihit al‑sama.Wa da ma tansooh.
Wa wakit tadkhulu fi l‑balad al‑Allah Ilaahku yantiiha leeku warasa wa wakit tichiiluuha wa taskunu foogha,
ayyi waahid minku yichiil min awwal intaaj ardah al‑Allah Ilaahku yantiiha leyah.Wa yusubbah fi soosal wa yiwaddiih fi l‑bakaan al‑yaʼazilah Allah Ilaahku le yukhutt foogah usmah.
Wa yamchi le raajil al‑diin al‑gaaʼid yakhdim fi l‑wakit da wa yuguul leyah : Daahu al‑yoom ana nachhad giddaam Allah Ilaahak kadar ana jiit fi l‑balad al‑hu halaf le juduudna wa gaal yantiiha leena. 
Wa raajil al‑diin yichiil al‑soosal min iideenah wa yukhuttah giddaam al‑madbah hana Allah Ilaahku.
Wa battaan yuguul al‑kalaam da giddaam Allah Ilaahku : Zamaan jiddi Araami sayyaari.Wa nazal fi balad Masir maʼa naas chiyya wa sakan foogha wa baʼad da,hu bigi umma kabiire wa chadiide wa katiire.
Wa laakin al‑Masriyiin sawwo foogna al‑fasaala wa taʼʼaboona wa khaddamoona khidme gaasiye.
Wa aniina kamaan saʼalna Allah Rabb juduudna wa hu simiʼ hissina wa chaaf murrina wa taʼabna wa diigitna.
Wa Allah maragaana min balad Masir be iid chadiide wa duraaʼ gawi wa be khoof chadiid wa alaamaat wa ajaayib.
Wa hu jaabaana fi l‑bakaan da wa antaana al‑balad di wa hi al‑balad al‑malaane be l‑laban wa l‑asal.
Ya Allah !Daahu ana jibt al‑intaaj al‑awwal hana l‑ard al‑anteetha leyi. Wa hu yukhuttah giddaam Allah Ilaahku wa yasjud giddaamah.
Wa khalaas,tafraho maʼa l‑Laawiyiin wa l‑ajaanib al‑gaaʼidiin fi usutku.Wa da,fi chaan kulla l‑kheer al‑antaah leeku Allah Ilaahku wa le aayilaatku.
Wa l‑sana al‑taalta,hi sanit al‑uchur wa wakit tamurgu al‑uchur min kulla intaajku,tantuuh le l‑Laawiyiin wa l‑ajnabi wa l‑atiim wa l‑armala.Wa humman yaakulu wa yachbaʼo fi mudunku.
Wa tuguulu giddaam Allah Ilaahak : Ana maragt min beeti al‑cheyy al‑mukhassas le Allah wa anteetah le l‑Laawiyiin wa l‑ajnabi wa l‑atiim wa l‑armala wa da hasab kulla l‑wasaaya al‑inta amartini beehum.Wa waahide min wasiiyaatak kula,ana ma khalleetha wa la nisiitha.
Wa l‑achya dool,ana ma akalt minhum fi wakt al‑hizin wa la maragt cheyy wakit ana ma taahir wa la anteet minhum cheyy le l‑mayyit.Wa simiʼt kalaamak inta Allah Ilaahi wa sawweet hasab wasiiyaatak al‑amartini beehum.
Chiif min maskanak al‑mukhaddas fi l‑sama wa baarik chaʼabak Bani Israaʼiil wa l‑ard al‑anteetha leena misil inta halaft le juduudna wa di l‑balad al‑malaane be l‑laban wa l‑asal. 
Al‑yoom,Allah Ilaahku yaamurku le titabbugu al‑churuut wa l‑gawaaniin dool wa tahfadoohum wa titabbuguuhum be kulla guluubku wa kulla fikirku.
Wa l‑yoom,intu chahadtu kadar Allah yabga Ilaahku wa intu kula tichiilu derbah wa tahfado churuutah wa wasiiyaatah wa gawaaniinah wa tasmaʼo kalaamah.
Wa l‑yoom,Allah waaʼadku kadar intu tabgo chaʼabah halaalah misil hu gaalah leeku wa tahfado kulla wasiiyaatah
achaan yisawwiiku aaliyiin be chukur wa usum wa charaf min kulla l‑umam al‑hu khalagaahum.Wa be da,tabgo chaʼab mukhassasiin le Allah Ilaahku misil hu gaalah leeku.
Wakit Muusa gaaʼid maʼa kulla chuyuukh Bani Israaʼiil,anta al‑amur da le l‑chaʼab wa gaal : Ahfado al‑wasaaya al‑naamurku beehum al‑yoom.
Wa fi l‑yoom al‑tagtaʼo foogah bahar al‑Urdun le tadkhulu fi l‑balad al‑yantiiha leeku Allah Ilaahku,khuzzu hujaar kubaar wa amsahoohum be buhya beeda.
Wa wakit tagtaʼo le tadkhulu fi l‑balad al‑malaane be l‑laban wa l‑asal al‑yantiiha leeku Allah Ilaahku,aktubu fi l‑hujaar dool kulla l‑wasaaya misil gaalah leeku Allah Rabb juduudku.
Wa wakit tagtaʼo bahar al‑Urdun khuzzu al‑hujaar dool fi jabal Ibaal hasab al‑amur al‑nantiih leeku al‑yoom wa amsahoohum be buhya beeda.
 Wa fi l‑bakaan da,abnu madbah le Allah Ilaahku be hajar wa ma tagtaʼooh be hadiid.
Wa abnu madbah le Allah Ilaahku be hujaar kaamiliin.Wa fi l‑madbah da,gaddumu dahaaya muharragiin le Allah Ilaahku.
Wa gaddumu dahaaya al‑salaama wa aakulu fi l‑bakaan da wa afraho giddaam Allah Ilaahku.
Wa aktubu fi l‑hujaar dool kulla kalaam al‑wasaaya be katib waadih. 
Wa Muusa wa rujaal al‑diin al‑Laawiyiin kallamo le kulla Bani Israaʼiil wa gaalo : Askutu wa asmaʼo ya Bani Israaʼiil !Al‑yoom intu bigiitu chaʼab Allah Ilaahku.
Wa asmaʼo kalaam Allah Ilaahku wa tabbugu wasiiyaatah wa churuutah al‑naamurku beehum al‑yoom. 
Wa fi l‑yoom da,Muusa anta al‑amur da le l‑chaʼab wa gaal :
 Wa wakit tagtaʼo bahar al‑Urdun,gabiilat Chimʼuun wa gabiilat Laawi wa gabiilat Yahuuza wa gabiilat Yassaakar wa gabiilat Yuusuf wa gabiilat Banyaamiin yagiifu fi jabal Gariziim le yibaaruku al‑chaʼab.
Wa laakin gabiilat Raʼuubiin wa gabiilat Gaad wa gabiilat Achiir wa gabiilat Zabuluun wa gabiilat Daan wa gabiilat Naftaali yagiifu fi jabal Ibaal le yalʼano al‑chaʼab. 
Wa l‑Laawiyiin yichiilu al‑kalaam wa be hiss aali,yuguulu le kulla Bani Israaʼiil :
 Malʼuun al‑yisawwi sanam hana hadiid aw suura wa yilabbidha fi bakaan sirri.Wa Allah harram al‑sanam khidmit iid al‑sinaaʼi. Wa kulla l‑chaʼab yuguulu : Aamiin ! 
 Wa malʼuun al‑ma yikarrim ammah wa abuuh. Wa kulla l‑chaʼab yuguulu : Aamiin ! 
 Wa malʼuun al‑yihawwil hajar hana l‑huduud maʼa jaarah. Wa kulla l‑chaʼab yuguulu : Aamiin ! 
 Wa malʼuun al‑yiwaddir al‑amyaan min al‑derib. Wa kulla l‑chaʼab yuguulu : Aamiin ! 
 Wa malʼuun al‑yidangis al‑chariiʼa le yazlum al‑ajnabi wa l‑atiim wa l‑armala. Wa kulla l‑chaʼab yuguulu : Aamiin ! 
 Wa malʼuun al‑yargud maʼa marit abuuh achaan hu kachaf oorit abuuh. Wa kulla l‑chaʼab yuguulu : Aamiin ! 
 Wa malʼuun al‑yargud maʼa l‑bahiime. Wa kulla l‑chaʼab yuguulu : Aamiin ! 
 Wa malʼuun al‑yargud maʼa akhtah bitt ammah aw bitt abuuh. Wa kulla l‑chaʼab yuguulu : Aamiin ! 
 Wa malʼuun al‑yargud maʼa nasiibtah amm martah. Wa kulla l‑chaʼab yuguulu : Aamiin ! 
 Wa malʼuun al‑yaktul akhuuh be sirr. Wa kulla l‑chaʼab yuguulu : Aamiin ! 
 Wa malʼuun al‑yichiil ujra le yidaffig damm al‑bari. Wa kulla l‑chaʼab yuguulu : Aamiin ! 
 Wa malʼuun al‑ma yichiil kalaam al‑wasaaya dool wa yitabbighum. Wa kulla l‑chaʼab yuguulu : Aamiin ! 
Wa kan tasmaʼo adiil kalaam Allah Ilaahku wa tahfadooh wa titabbugu wasiiyaatah al‑naamurku beehum al‑yoom,khalaas Allah Ilaahku yisawwiiku aaliyiin min kulla umam al‑ard.
Wa daahu kulla l‑barakaat al‑talgoohum kan tasmaʼo kalaam Allah Ilaahku.
Intu mubaarakiin fi l‑mudunwa mubaarakiin fi l‑kadaade.
Wa mubaarakiin zurriiyitkuwa intaaj arduku wa maalkuwa waaluudit bagarku wa khanamku.
Wa mubaarakiin sawaasilkuwa ajjaanaatku.
Wa mubaarakiin wakit tamchuwa mubaarakiin wakit taju.
Wa udwaanku al‑yugummu didduku Allah yatrudhum wa humman yajru giddaamku.Wa humman yaju didduku be derib waahid wa yajru giddaamku be sabʼa duruub.
Wa Allah yaamur al‑baraka tukuun fi dabangaatku wa fi kulla cheyy al‑tisawwuuh.Wa Allah Ilaahku yibaarikku fi l‑balad al‑yantiiha leeku.
Kan intu tahfado wasaaya Allah Ilaahku wa tichiilu derbah,Allah yisawwiiku chaʼabah al‑khaassiin misil hu halaf leeku beyah.
Wa kulla chuʼuub al‑ard yaʼarfu kadar usum Allah gaaʼid fiiku wa yakhaafo minku.
Wa Allah yisawwi leeku al‑kheer wa yibaarik zurriiyitku wa maalku wa intaaj arduku fi l‑balad al‑fi chaanha Allah halaf le juduudku wa gaal yantiiha leeku.
Wa Allah yaftah leeku khazzaan al‑sama.Wa da l‑khazzaan al‑adiil al‑yusubb almi fi baladku fi waktah wa yibaarik khidmit iideeku.Wa intu tidayyunu umam katiiriin wa laakin intu ma tiddayyano minhum.
Wa kan simiʼtu wasaaya Allah Ilaahku al‑naamurku beehum al‑yoom wa hafadtuuhum wa tabbagtuuhum,Allah yukhuttuku fi l‑raas wa ma fi l‑danab wa daayman tukuunu foog wa abadan ma tihit.
Wa abadan ma tibaaru wa la zeene wa la isra min al‑wasaaya al‑naamurku beehum al‑yoom wa ma tamchu wara ilaahaat aakhariin wa taʼabuduuhum.
Wa laakin kan ma simiʼtu kalaam Allah Ilaahku wa kan ma hafadtu wa la tabbagtu wasiiyaatah wa churuutah al‑nantiihum leeku al‑yoom,daahu kulla nafar hana l‑laʼana al‑taji foogku wa talhagku.
Intu malʼuuniin fi l‑mudunwa malʼuuniin fi l‑kadaade.
Wa malʼuuniin sawaasilkuwa ajjaanaatku.
Wa malʼuuniin zurriiyitkuwa intaaj ardukuwa waaluudit bagarku wa khanamku.
Wa malʼuuniin wakit tamchuwa malʼuuniin wakit taju.
Wa Allah yirassil didduku al‑laʼana wa l‑barjaal wa l‑tahdiid fi kulla cheyy al‑tisawwuuh,lahaddi tiddammaro wa lahaddi tikammulu be surʼa be sabab al‑fasaala al‑sawweetuuha wakit abeetuuni.
Wa Allah yadrubku be l‑waba lahaddi yikammilku min al‑balad al‑tadkhulu foogha wa tichiiluuha warasa.
Wa Allah yadrubku be l‑sull wa l‑wirde wa l‑warama wa l‑hamu al‑mudammir wa l‑jafaaf wa l‑yabaas wa affiniin al‑ziraaʼa.Wa yadrubku be l‑achya dool lahaddi tumuutu kulluku.
Wa l‑sama al‑min foog le ruuseeku tabga misil nahaas wa l‑ard al‑tihit rijleeku tabga misil hadiid.
Wa fi badal al‑matara,Allah yirassil min al‑sama le baladku rumaad wa ajaaj wa yanzulu lahaddi tiddammaro.
Wa Allah yatrudku giddaam udwaanku wa intu tamurgu didduhum be derib waahid wa laakin tajru giddaamhum be sabʼa duruub.Wa Allah yisawwiiku masal mukhiif le kulla mamaalik al‑ard.
Wa ma yifaddil naadum al‑yatrud tuyuur al‑sama wa haywaanaat al‑kadaade wakit gaaʼidiin yaakulu janaazaatku.
Wa Allah yadrubku be hubuun Masir wa ambaasuur wa jarab wa akuula al‑abadan ma tagdaro tidaawuuhum.
Wa Allah yadrubku be l‑junuun wa l‑ama wa darabaan al‑agul.
Wa misil amyaaniin yiddaggacho fi l‑dalaam be gaayle,intu kula ma tanjaho fi deribku.Wa akiid tinzalmu wa hagguku yaglaʼooh wa ma fi naadum al‑yinajjiiku.
Wa takurbu raas al‑banaat wa naas aakhariin yarugdu maʼaahin be gu.Wa tabnu buyuut wa ma taskunu fooghum wa timaggunu jineenaat inab wa ma titmattaʼo fiihum.
Wa tiiraanku yadbahoohum giddaamku wa ma taakulu minhum wa yaglaʼo hamiirku wa ma yigabbulu leeku wa khanamku yantuuhum le udwaanku wa ma fi naadum al‑yinajjiiku.
Wa awlaadku wa banaatku yantuuhum le chaʼab aakhariin wa uyuunku yaʼyo min al‑choof fooghum kulla yoom wa ma tagdaro tisawwu cheyy.
Wa chuʼuub al‑ma taʼarfuuhum yaakulu intaaj arduku wa natiijat khidmitku.Wa intu tinzalmu wa tatʼabo kulla yoom.
Wa tinjanno min chiddit al‑cheyy al‑cheen al‑yichiifuuh uyuunku.
Wa Allah yadrubku be hubuun cheeniin fi rikabbuku wa dawaarijku wa battaan min rijleeku lahaddi ruuseeku wa ma tagdaro tidaawuuhum.
Wa Allah yiwaddiiku,intu wa malikku al‑khatteetuuh fi raasku,le umam al‑abadan ma taʼarfuuhum wa la intu wa la juduudku.Wa hinaak intu taʼabudu ilaahaat aakhariin hana hatab wa hajar.
Wa kulla l‑chaʼab al‑yiwaddiiku leehum Allah Ilaahku,humman yinbahtu wa yichchammato foogku wa yiʼayyuruuku.
Wa titeerubu hubuub katiiriin fi ziraaʼitku wa tilimmu maʼaach chiyya achaan al‑jaraad yaakulah.
Wa timaggunu jineenaat al‑inab wa tirayyusuuhum wa laakin ma tacharbo minhum khamar wa la tilimmu minhum cheyy achaan al‑duud yaakulhum.
Wa talgo chadar al‑zaytuun fi kulla baladku wa laakin ma talgo dihin tilmassaho beyah achaan iyaal chadar al‑zaytuun da yidaffugu gabul ma yanjado.
Wa taldo awlaad wa banaat wa ma yagoodu maʼaaku achaan udwaanku yaglaʼoohum minku wa yisawwuuhum abiid.
Wa chadarku wa intaaj ziraaʼitku yabgo maskan le l‑jaraad.
Wa l‑ajaanib al‑gaaʼidiin fi usutku yabgo daayman aaliyiin min foog leeku wa intu kamaan daayman tabgo tihit.
Wa humman yidayyunuuku wa intu ma tagdaro tidayyunuuhum cheyy.Wa humman yabgo al‑raas wa intu tabgo al‑danab.
Wa kulla l‑laʼana di tagaʼ foogku wa tatrudku wa talhagku lahaddi tiddammaro achaan intu ma simiʼtu kalaam Allah Ilaahku wa ma hafadtu wasiiyaatah wa churuutah al‑amaraaku beehum.
Wa l‑laʼana di tabga leeku misil alaama wa ajab le zurriiyitku ila l‑abad.
Wa kan ma taʼabudu Allah Ilaahku be farah wa galib abyad wakit induku kulla cheyy be katara,
intu tabgo abiid.Aywa,tabgo abiid le udwaanku al‑yijiibhum leeku Allah fi ust al‑juuʼ wa l‑atach wa l‑ire wa mugassiriin min kulla cheyy.Wa Allah yukhutt foogku daami hana hadiid fi rigaabku lahaddi yidammirku.
Wa Allah yigawwim didduku umam yaju min baʼiid min aakhir al‑ard misil al‑sagur al‑yinrakhi fi rimmitah.Wa l‑umam dool,intu ma taʼarfu lukhkhithum.
Wa l‑umam dool,wujuuhhum bikhawwufu wa ma yihtarumu al‑chaayib wa la yihinnu fi l‑sakhiir.
Wa yichiilu kulla maalku wa kulla intaaj arduku lahaddi tiddammaro.Wa ma yikhallu leeku wa la gameh wa la khamar jadiid wa la dihin wa la waaluudit bagarku wa la iyaal khanamku lahaddi tiddammaro.
Wa humman yihaasuruuku fi kulla mudunku al‑taskunu fooghum lahaddi yagaʼo al‑daraadir al‑tuwaal wa gawiyiin al‑intu atwakkaltu aleehum fi kulla l‑balad.Wa humman yihaasuruuku fi kulla mudun baladku al‑Allah Ilaahku antaaha leeku.
Wa fi wakt al‑hisaar wa l‑diige al‑udwaanku yidaayuguuku beehum,intu taakulu laham iyaalku al‑jibtuuhum min butuunku.Wa da awlaadku wa banaatku al‑antaahum leeku Allah Ilaahku.
Wa l‑raajil al‑latiif wa hanuun minku yichiif be een al‑ma indaha rahma le akhuuh wa martah al‑haadinha wa iyaalah al‑faddalo.
Achaan hu ma yidoor yigassim maʼa waahid minhum laham iyaalah al‑gaaʼid yiʼiich beyah.Achaan ma faddal leyah cheyy wakit al‑hisaar wa l‑diige al‑khattooh foogku udwaanku fi kulla mudunku.
Wa l‑mara al‑latiife wa hanuuna minku tisawwi nafs al‑cheyy.Hi al‑awwal latiife wa khaniiye,ma tukhutt rijileenha fi l‑turaab,hi kula tichiif be een al‑ma indaha rahma le raajilha al‑haadne wa wileedha wa bineeyitha.
Achaan hi tidoor taakul be achiir al‑bachiime wa iyaalha al‑wildathum.Achaan ma faddal leeha cheyy fi wakit al‑hisaar wa l‑diige al‑khattooh foogku udwaanku fi kulla mudunku.
Kan ma hafadtu wa ma tabbagtu kulla kalaam al‑wasaaya al‑maktuub fi l‑kitaab da,wa kan ma khuftu min usum Allah Ilaahku al‑majiid wa l‑mukhiif,
khalaas Allah yisawwi foogku achya ajiibiin.Wa yadrubku be waba,intu wa zurriiyitku.Wa yadrubku be waba kabiir al‑yitawwil foogku wa marad fasil al‑yitawwil foogku.
Wa hu yijiib leeku kulla l‑amraad al‑fasliin hana Masir.Wa intu takhaafo minhum wa humman yakurbuuku.
Wa Allah yijiib foogku kulli nafar hana waba wa marad al‑ma maktuub fi kitaab al‑Tawraat da lahaddi tiddammaro.
Kan awwal intu katiiriin misil nujuum al‑sama kula,khalaas tifaddulu chiyya achaan ma simiʼtu kalaam Allah Ilaahku.
Wa zamaan Allah fi mahabbitah dawwar yisawwi leeku al‑kheer wa yikattirku.Wa laakin hu yagdar yichiil niiye le yikammilku wa yidammirku.Wa khalaas,hu yamrugku min al‑ard al‑tadkhulu foogha wa tichiiluuha warasa.
Wa Allah yichattitku fi lubb al‑chuʼuub min taraf al‑ard le tarafha al‑aakhar.Wa hinaak taʼabudu ilaahaat aakhariin hana hatab wa hajar wa dool ilaahaat al‑awwal ma taʼarfuuhum wa la intu wa la juduudku.
Wa fi ust al‑umam dool,intu ma talgo raaha wa la talgo bakaan al‑tukhuttu foogah rijleeku.Wa Allah yisawwi guluubku yarjufu wa uyuunku yadʼafo wa nufuusku yiwadduru al‑acham.
Wa hayaatku tabga muʼallaga giddaamku wa tarjufu leel wa nahaar lahaddi ma induku acham le hayaatku.
Wa be fajur tuguulu : Mata taji al‑achiiye ? Wa be l‑achiiye tuguulu : Mata yaji al‑fajur ? Wa da min rajifiin guluubku wa min al‑cheyy al‑gaaʼidiin tichiifuuh.
Wa Allah yigabbilku be sufun fi balad Masir wa di l‑balad al‑foogha ana gult : Intu abadan ma tichiifuuha battaan. Wa hinaak intu tukhuttu nufuusku le l‑beeʼ le tabgo abiid wa khadiim le udwaanku.Wa laakin ma fi naadum al‑yachriiku.
Wa di hi al‑muʼaahada al‑Allah amar beeha Muusa le yisawwiiha maʼa Bani Israaʼiil fi balad Muwaab wa da yiziid fi l‑muʼaahada al‑sawwaaha maʼaahum fi jabal Huuriib.
Wa Muusa naada kulla Bani Israaʼiil wa gaal :Intu chiftu be uyuunku kulla cheyy al‑sawwaah Allah fi balad Masir le Firʼoon wa le khaddaamiinah wa le kulla baladah.
Wa intu chiftu be uyuunku al‑alaamaat wa l‑ajaayib al‑kubaar dool.
Wa laakin lahaddi l‑yoom,Allah ma antaaku guluub le tafhamo wa la uyuun le tichiifu wa la udne le tasmaʼo.
Wa Allah gaal : Ana gudtuku le muddit 40 sana fi l‑sahara wa laakin khulgaanku ma gidmo fi jisimku wa niʼleeku ma algattaʼo fi rijleeku.
Wa intu ma akaltu khubza wa la chiribtu khamar wa la mariise.Wa ana sawweet kulla l‑cheyy da achaan taʼarfu kadar ana bas Allah Ilaahku. 
Wa baʼad da,aniina jiina fi l‑bakaan da wa Siihuun malik Hachbuun wa Oog malik Baachaan marago laagoona le yihaarubuuna wa laakin aniina annasarna fooghum.
Wa chilna baladhum wa gassamnaaha warasa le gabiilat Raʼuubiin wa gabiilat Gaad wa nuss gabiilat Manassa.
Wa hassaʼ,ahfado al‑muʼaahada di wa tabbuguuha achaan tanjaho fi kulla cheyy al‑tisawwuuh.
Wa l‑yoom,kulluku jiitu giddaam Allah Ilaahku be kubaaraat gabaayilku wa chuyuukhku wa muraakhibiinku wa kulla rujaal Israaʼiil
wa iyaalku wa awiinku wa ajaanibku al‑gaaʼidiin maʼaaku fi fariigku,min al‑bagtaʼo leeku al‑hatab lahaddi l‑yisillu leeku al‑almi.
Wa hassaʼ,Allah Ilaahku yisawwi maʼaaku muʼaahada wa hu yidoor intu tiʼakkudu al‑muʼaahada di be haliife.
Achaan intu tabgo chaʼabah wa hu kula yabga Ilaahku wa da misil hu gaalah leeku wa misil hu halaf le juduudku Ibraahiim wa Ishaakh wa Yaakhuub.
Wa ma maʼaaku intu wiheedku bas,hu sawwa al‑muʼaahada di be haliife.
Wa laakin maʼa l‑naas al‑haadiriin maʼaaku al‑yoom giddaam Allah Ilaahna wa maʼa l‑naas al‑ma haadiriin maʼaana al‑yoom kula.
Wa intu zaatku taʼarfu kikkeef aniina sakanna fi balad Masir wa kikkeef addeena ust al‑umam al‑intu chaggeetuuhum.
Wa intu chiftu muharramaathum wa asnaamhum hana l‑hatab wa l‑hajar wa l‑fudda wa l‑dahab.
Wa khalli ma yukuun minku al‑yoom wa la raajil wa la mara wa la khachum beet wa la gabiila al‑yigabbil min Allah Ilaahna wa yamchi yaʼabud ilaahaat al‑umam dool.Wa khalli ma yukuun fi usutku galib murr misil irig hana chadara al‑talda samm wa hamdal.
Wa khalli ayyi naadum galbah ma yinkhachcha baʼad al‑haliife di wa yibaarik nafsah wa yuguul : Ana ligiit al‑salaam achaan raasi gawi wa nitaabiʼ fikri wa sahiih al‑ard al‑matraane ma atchaane. 
Allah ma yakhfir leyah.Wa laakin yoom zaʼal Allah wa khiirtah yugummu didd al‑naadum da,khalaas kulla l‑laʼana al‑maktuuba fi l‑kitaab da tagaʼ foogah.Wa Allah yuguchch usmah min tihit al‑sama.
Wa Allah yaʼazilah le l‑fasaala min kulla gabaayil Bani Israaʼiil wa l‑laʼana taji hasab al‑muʼaahada al‑maktuuba fi kitaab al‑Tawraat da.
Wa l‑zurriiye al‑taji min baʼadku wa humman iyaalku al‑min baʼadku wa l‑ajaanib al‑jaayiin min balad baʼiide,kulla l‑naas dool yichiifu al‑waba wa l‑amraad al‑Allah darabaaku beehum
wa yichiifu al‑kibriit wa l‑mileh wa l‑naar al‑mugabbide fi kulla l‑balad.Wa fi l‑wakit daak,ma fi nabaat wa la maʼaach wa la gechch al‑gaaʼid yugumm.Wa da yabga misil damaar Saduum wa Amuura wa Adma wa Sabuuyiim al‑dammaraahum Allah fi zaʼalah wa khadabah.
Wa kulla l‑umam yuguulu : Maala Allah sawwa al‑balad di misil da ?Wa maala zaʼalah bigi chadiid misil da ? 
Wa yuruddu leehum wa yuguulu : Achaan humman abo al‑muʼaahada al‑sawwaaha maʼaahum Allah Rabb juduudhum wakit maragaahum min balad Masir.
Wa achaan humman macho abado leehum ilaahaat aakhariin wa sajado giddaamhum wa dool ilaahaat al‑abadan humman ma irfoohum wa Allah kula ma amar be ibaadithum.
Wa fi chaan da,Allah khidib le l‑balad di wa jaab foogha kulla l‑laʼana al‑maktuuba fi l‑kitaab da.
Wa Allah maragaahum min arduhum be zaʼal.Wa be khadab chadiid,hu zagalaahum fi balad aakhara wa da misil nichiifuuh al‑yoom. 
Wa l‑achya al‑mulabbadiin hineey Allah Ilaahna wa l‑achya al‑hu bayyanhum,humman hineena wa hineey zurriiyitna ila l‑abad.Achaan nitabbugu kulla kalaam al‑wasaaya dool.
Wa wakit kulla l‑achya al‑kallamtuku beehum wa humman al‑baraka wa l‑laʼana yaju foogku wa Allah Ilaahku yichattitku been al‑umam,khalaas fi l‑wakit daak tilfakkaro fi guluubku kulla cheyy al‑bigi.
Wa kan gabbaltu le Allah Ilaahku wa simiʼtu kalaamah be kulla guluubku wa kulla fikirku intu wa iyaalku hasab al‑amur al‑nuguulah leeku al‑yoom,
khalaas Allah Ilaahku yigabbil leeku naasku al‑karaboohum wa waddoohum fi l‑khurba.Wa yihinn foogku wa battaan yilimmuku min ust al‑umam al‑awwal hu chattataaku fi lubbuhum.
Wa hatta kan baʼʼadooku fi aakhir al‑dunya kula,Allah Ilaahku yifattichku min hinaak wa yichiilku wa yilimmuku.
Wa Allah Ilaahku yigabbilku fi l‑balad al‑juduudku chaalooha warasa wa intu kula tichiiluuha.Wa hu yisawwi leeku al‑kheer wa yikattirku ziyaada min juduudku.
Wa Allah Ilaahku yitahhir guluubku wa guluub zurriiyitku wa da le tihibbu Allah Ilaahku be kulla guluubku wa kulla fikirku wa da achaan tahyo.
Wa Allah Ilaahku yarmi kulla l‑laʼana di fi udwaanku wa fi l‑naas al‑yakrahooku wa yitaaruduuku.
Wa intu battaan tigabbulu wa tasmaʼo kalaam Allah wa titabbugu al‑wasaaya al‑naamurku beehum al‑yoom.
Wa Allah Ilaahku yantiiku al‑iiche al‑haluuwe wa yibaarik khidmit iideeku wa zurriiyitku wa waaluudit maalku wa intaaj ziraaʼitku achaan battaan Allah chaal niiye yisawwi leeku al‑kheer misil hu sawwaah le juduudku.
Wa da wakit tasmaʼo kalaam Allah Ilaahku wa tahfado wasiiyaatah wa churuutah al‑maktuubiin fi kitaab al‑Tawraat da.Wa tigabbulu le Allah Ilaahku be kulla guluubku wa kulla fikirku.
Wa l‑wasaaya al‑naamurku beehum al‑yoom ma gaasiyiin leeku wa tagdaro tahmaloohum.
Wa l‑wasaaya dool ma gaaʼidiin fi l‑sama achaan tuguulu : Yaatu al‑yatlaʼ fi l‑sama wa yidalliihum wa yisammiʼhum leena achaan nitabbuguuhum ? 
Wa ma gaaʼidiin khaadi le l‑bahar achaan tuguulu : Yaatu al‑yagtaʼ al‑bahar wa yamchi yijiibhum wa yisammiʼhum leena achaan nitabbuguuhum ? 
Aywa,al‑kalaam da gaaʼid gariib leeku fi khuchuumku wa fi guluubku achaan titabbuguuh.
Wa chiifu,al‑yoom ana nukhutt giddaamku al‑haya wa l‑kheer wa l‑moot wa l‑charr.
Wa l‑yoom,ana natlub minku tihibbu Allah Ilaahku wa tichiilu derbah wa tahfado wasiiyaatah wa churuutah wa gawaaniinah.Wa be da,tahyo wa tabgo katiiriin wa Allah Ilaahku yibaarikku fi l‑balad al‑tamchu leeha wa tichiiluuha warasa.
Wa laakin kan guluubku yaabo wa ma tasmaʼo wa tamchu wara ilaahaat aakhariin wa taʼabuduuhum wa tasjudu giddaamhum,
ana nuguul leeku al‑yoom,intu tiddammaro marra waahid wa ayyaamku ma yutuulu fi l‑balad al‑tamchu leeha wa tichiiluuha warasa baʼad tagtaʼo bahar al‑Urdun.
Wa l‑yoom,ana nijiib al‑sama wa l‑ard le yachhado foogku.Wa ana khatteet giddaamku al‑haya wa l‑moot wa l‑baraka wa l‑laʼana.Wa nuguul aʼazulu al‑haya achaan tahyo intu wa zurriiyitku.
Wa hibbu Allah Ilaahku wa asmaʼo kalaamah wa anrabtu maʼaayah achaan hu hayaatku wa yiziid umurku wa taskunu fi l‑balad al‑fi chaanha Allah halaf yantiiha le juduudku Ibraahiim wa Ishaakh wa Yaakhuub.
Wa Muusa hajja battaan le kulla Bani Israaʼiil wa gaal :
Al‑yoom ana indi 120 sana wa be da,ma nagdar nuguudku battaan.Wa Allah kula gaal leyi : Inta ma tagtaʼ bahar al‑Urdun da. 
Wa Allah Ilaahku hu yamchi giddaamku wa yidammir al‑umam wa intu tichiilu arduhum.Wa Yachuuʼ yamchi giddaamku misil Allah gaalah.
Wa Allah yisawwi foog al‑umam dool misil sawwaah fi Siihuun wa Oog muluuk al‑Amuuriyiin wa baladhum wakit dammaraahum.
Wa Allah yisallimhum leeku fi iideeku wa tisawwu fooghum hasab al‑wasaaya al‑ana amartuku beehum.
Wa abgo chudaad wa fahaliin wa la takhaafo wa la tarjufu giddaamhum achaan Allah Ilaahku maachi maʼaaku wa la yaabaaku wa la yikhalliiku.
Wa Muusa naadaah le Yachuuʼ giddaam kulla Bani Israaʼiil wa gaal leyah :Abga chadiid wa fahal achaan inta bas al‑tadkhul maʼa l‑chaʼab da fi l‑balad al‑fi chaanha Allah halaf le juduudhum wa gaal yantiiha leehum.Wa inta bas al‑tantiihum al‑balad di warasa.
Wa Allah maachi giddaamak wa hu gaaʼid maʼaak wa la yaabaak wa la yikhalliik wa ma takhaaf wa la tinbahit.
Wa Muusa katab al‑wasaaya dool wa antaahum le rujaal al‑diin iyaal Laawi al‑chaayliin sanduug muʼaahadat Allah wa le kulla chuyuukh Bani Israaʼiil.
Wa Muusa amaraahum wa gaal :Baʼad sabʼa siniin fi sanit afu al‑deen wa fi iid al‑Lagaadiib
wakit kulla Bani Israaʼiil yaju giddaam Allah Ilaahku fi l‑bakaan al‑hu yaʼazilah,agru leehum al‑wasaaya dool achaan yasmaʼoohum.
Wa limm kulla l‑chaʼab,al‑rujaal wa l‑awiin wa l‑iyaal wa l‑ajaanib al‑gaaʼidiin maʼaaku fi hillaalku,achaan yasmaʼo wa yilʼallamo al‑khoof min Allah Ilaahku wa yahfado wa yitabbugu kulla kalaam al‑wasaaya dool.
Wa iyaalhum al‑ma yaʼarfuuh kula yasmaʼooh wa yilʼallamo al‑khoof min Allah Ilaahku.Wa da fi kulla muddit hayaatku fi l‑ard al‑tichiiluuha warasa baʼad tagtaʼo bahar al‑Urdun.
Wa Allah gaal le Muusa : Daahu ayyaam mootak garrabo.Naadi Yachuuʼ wa agiifu fi lubb kheemat al‑ijtimaaʼ wa ana nantiih awaamiri. Wa Muusa wa Yachuuʼ macho wagafo fi lubb kheemat al‑ijtimaaʼ.
Wa Allah baan fi amuud hana sahaab.Wa amuud al‑sahaab da wagaf fi baab al‑kheema.
Wa Allah gaal le Muusa : Daahu inta tumuut wa talhag abbahaatak.Wa l‑chaʼab dool yugummu yaʼabudu ilaahaat al‑ajaanib al‑gaaʼidiin fi l‑balad al‑yadkhulu foogha.Wa humman yikhalluuni wa yagtaʼo muʼaahadati al‑sawweetha maʼaahum.
Wa fi l‑yoom da,khadabi yabga chadiid didduhum.Wa ana nikhalliihum wa ma niwajjih aleehum.Wa khalaas,yagaʼo fi l‑bala al‑katiir wa l‑taʼab yalhaghum wa fi l‑yoom da,yuguulu :‹ Akiid al‑bala da lihigna achaan Ilaahna ma kaan maʼaana ! ›
Wa laakin ana fi l‑yoom da kula battaan ma niwajjih aleehum wa da be sabab kulla l‑fasaala al‑sawwooha wakit taabaʼo ilaahaat aakhariin.
 Wa hassaʼ,aktubu al‑khine da wa allumuuh le Bani Israaʼiil.Wa ahfadooh leehum achaan al‑khine da yachhad leyi didd Bani Israaʼiil.
Wa be da,ana niwaddiihum le l‑balad al‑ana halaft le juduudhum wa gult nantiiha leehum wa di l‑balad al‑malaane be l‑laban wa l‑asal.Wa humman yaakulu wa yachbaʼo wa yasmano wa yamchu le ilaahaat aakhariin wa yaʼabuduuhum.Wa humman yahguruuni ana wa yangudu muʼaahadati.
Wa wakit yagaʼ fooghum al‑bala al‑katiir wa l‑taʼab,al‑khine da zurriiyithum ma yansooh wa hu yabga leyi chahaada fooghum.Wa l‑yoom,ana naʼarif tamaam al‑cheyy al‑humman yidooru yisawwuuh gabul ana ma nidakhkhilhum fi l‑balad al‑ana halaft le juduudhum wa gult nantiiha leehum. 
Wa fi l‑yoom da,Muusa katab al‑khine da wa allamah le Bani Israaʼiil.
Wa Allah amar Yachuuʼ wileed Nuun wa gaal leyah : Abga chadiid wa fahal achaan inta bas al‑tidakhkhil Bani Israaʼiil fi l‑balad al‑ana halaft wa gult nantiiha leehum wa ana kula nukuun maʼaak. 
Wa wakit Muusa kammal min kitaabit kulla kalaam al‑wasaaya dool fi l‑kitaab,
anta amur le l‑Laawiyiin al‑chaayliin sanduug muʼaahadat Allah wa gaal :
Chiilu kitaab al‑Tawraat da wa khuttuuh jamb sanduug muʼaahadat Allah Ilaahku wa hu yagood misil chahaada didd Bani Israaʼiil.
Achaan ana naʼarif isyaanhum wa gu raashum.Wa wakit ana lissaaʼ hayy fi usuthum,humman iso Allah.Wa chunu yukuun baʼad ana numuut ?
Wa hassaʼ da,jiibu giddaami kulla chuyuukh gabaayilku wa muraakhibiinku wa nuguul leehum al‑kalaam da wa nijiib al‑sama wa l‑ard le yachhado foogku.
Achaan ana naʼarif baʼad mooti humman yitallufu marra waahid wa yikhallu al‑derib al‑amartuhum beyah wa fi l‑akhiir,al‑charr yalhaghum achaan yisawwu al‑fasaala giddaam Allah wa yikhaddubuuh be khidmithum.
Wa khalaas,Muusa raddad kulla kalimaat al‑khine da giddaam kulla mujtamaʼ Bani Israaʼiil.
Ya sama,asmaʼewa ana nihajji.Ya ard,khutti baalkile kalaam khachmi.
Wa khalli taʼliimi yisiilmisil almi al‑matarwa kalaami yanzilmisil karanywa misil hadab almi fi l‑khadaarwa misil matar fi l‑gechch.
Ana naʼlin usum Allah.Ya l‑naas !Arrufu kadar Ilaahna aziim.
Hu al‑maljaʼwa aʼmaalah tamaamiinachaan duruubah kulluhum adaala.Hu Ilaah amiinwa ma indah ayyi zulumwa saadikh wa aadil.
Wa giddaamah,humman tallafobe sabab eebhum.Humman battaan ma iyaalahachaan humman zurriiye oojawa munlawiye.
Wa misil da bas,tisawwu maʼa Allah walla ?Ya l‑matmuusiin !Intu ma induku hikma.Ma hu bas abuukual‑antaaku al‑haya walla ?Wa hu bas al‑khalagaakuwa sabbataaku.
Wa fakkuru fi l‑zamaan,fi l‑ayyaam wa l‑siniinmin zurriiye le zurriiyewa asʼalo abbahaatku wa yiʼooruukuwa chiyyaabku yikallumuuku.
Wa wakit Allah al‑Aalianta le l‑umam warasathumwa wakit farrag Bani Adam,hu khatta huduud le l‑chaʼabhasab adad al‑ilaahaat.
Achaan gisim Allah,hu chaʼabah Bani Israaʼiilwa zurriiyit Yaakhuub kamaan,humman warasatah.
Wa hu ligiihum fi ard sahara,fi ard jafaafal‑foogha illa harakat al‑riih.Hu hafadaahum wa allamaahumwa fakkar fooghummisil naadum yifakkir fi wald eenah.
Allah hu misil sagural‑yilizz iyaalah min al‑uchchwa yuhuum min foog leehumwa yimattit janaaheehwa yichiilhum fooghum.
Wa Allah wiheedah gaad chaʼabahbala ilaah aakhar ajnabi maʼaayah.
Wa waddaahumfi l‑bakaanaat al‑aaliyiin fi l‑baladwa akkalaahummin maʼaach al‑kadaadewa akkalaahum asalal‑saayil min al‑jibaalwa antaahum dihin al‑zaytuunmin al‑hajar al‑gawi.
Wa akkalaahum raayib min laban al‑bagarwa haliib min al‑khanamwa antaahum laham samiin min humlaanwa kubchaan hana Baachaanwa tuyuuswa akkalaahum dagiig al‑gamehwa charrabaahum min asiir al‑inab al‑hu khamar.
Wa Bani Israaʼiil simno wa iso.Aywa,humman simnowa gargato wa tikhno.Wa khalaas abo Allah al‑khalagaahumwa hagaro maljaʼhum wa munajjiihum.
Wa gawwamo khiirtahbe l‑ilaahaat al‑ajnabiyiinwa khaddabooh be l‑haraam.
Wa l‑chaʼab dabaho le l‑chawaatiinal‑humman ma al‑Rabb.Aywa,dabaho le l‑ilaahaatal‑humman ma irfoohum.Wa l‑ilaahaat dool jo dahaabhumwa abbahaathum ma irfoohum.
Wa intu ma fakkartu fi Allahal‑hu maljaʼku al‑antaaku al‑haya.Aywa,nisiitu Ilaahkual‑jaabaaku fi l‑dunya.
Wa Allah chaafaahum wa rafadaahumachaan iyaalah khaddabooh.
Wa gaal : Battaan ma niwajjih aleehumwa nichiif chunu yukuun leehum fi l‑akhiirachaan humman zurriiye mufsidewa iyaal al‑ma induhum amaan.
Wa ana bas Allahwa humman gawwamo khiirti be ilaahhumwa khaddabooni be asnaamhum al‑zaayliin.Wa laakin ana kamaan nigawwim khiirithumbe l‑chaʼab al‑ma tammo ummawa nizaʼʼilhum be umma matmuusa.
Achaan naar khadabi oogadatwa akalat lahaddi l‑makhaabirwa akalat al‑ard wa nabaathalahaddi asaas al‑jibaal.
Wa ninazzil fooghum kulla l‑masaayibwa nikammil fooghum kulla nachaachiibi.
Wa juuʼ yibattilhumwa wirde wa waba chadiid yagaʼo fooghumwa nirassil didduhum haywaanaat fasliinwa dabiib al‑indah samm al‑yaktul.
Barra,al‑seef yaktul iyaalhumwa daakhal,al‑khoof yakrubhum.Wa kulluhum yumuutu,al‑subyaan wa l‑banaatwa l‑atfaal wa l‑chiyyaab.
Wa ana nuguchchuhum be nafkha waahidewa niwaddir zikirhum min ust al‑naas.
Wa ana gult udwaanhumyichchammato wa yuguulu :‹ Al‑cheyy da,Allah ma sawwaahlaakin aniina bas gidirna fooghum.› 
Achaan dool al‑umam al‑khittithum addammaratwa ma induhum ayyi fihim.
Wa kan humman hakiimiin,yafhamo al‑cheyy dawa yaʼarfu mustakhbalhum.
Kikkeef raajil waahid yatrud alif naaswa rujaal itneen yaturdu achara alifkan Allah bas ma sallamaahumwa maljaʼhum ma baaʼaahum ?
Achaan maljaʼhum ma misil maljaʼnawa udwaanna yaʼarfuuh.
Humman misil chadar al‑inabhana Saduum wa Amuuraal‑yalda inab murr wa musammam.
Wa khamarah misil samm abundaragwa misil al‑samm al‑khatiir hana amchideegaat.
Wa Allah gaal : Da kulla mulabbad fi bakaaniwa makhtuum wa gaaʼid fi makhazani.
Wa ana bas al‑nichiil al‑taarwa nanti al‑ajur wakit rijleehum yittartaʼoachaan yoom kharaabhum garrabwa yajiihum be surʼa. 
Aywa,Allah yihaakim chaʼabah be l‑adilwa yihinn fi abiidahwakit yichiif ma induhum gudrawa ma faddal waahid kula,wa la abid wa la hurr.
Wa Allah yuguul : Ween ilaahaathumwa ween maljaʼhum al‑yaljaʼo leyah ?
Wa ween ilaahaathumal‑akalo chaham dahaayaahumwa chirbo hadaaya charaabhum ?Khalli yugummu yafzaʼoohumwa yahmuuhum.
Wa hassaʼ,aʼarfu ana bas al‑Rabb.La Ilaah illa ana !Ana bas al‑nahayi wa naktulwa najrah wa nachfiwa ma fi al‑yagdar yikhallis min iidi.
Wa nahlif be nafsi wa nuguul :‹ Ana hayy ila l‑abad. ›
Wa wakit nitarrig seefiwa nugumm be l‑adaala,nichiil al‑taar fi udwaaniwa nilkaffa fi l‑yakrahooni.
Wa seefi yaakul lahamwa nachaachiibi yarwo be l‑dammwa da,damm al‑maytiinwa masaajiin al‑haribwa nagtaʼ ruuse al‑adube chaʼarhum al‑tuwaal. 
Ya l‑umam,afraho maʼa chaʼabahachaan Allah yilkaffa damm abiidahwa yichiil al‑taar fi udwaanahwa yikaffir le chaʼabah fi ardah.
Wa Muusa ja maʼa Yachuuʼ wileed Nuun wa raddad kulla kalaam al‑khine da giddaam al‑chaʼab.
Wa wakit Muusa kammal al‑kalaam da giddaam kulla Bani Israaʼiil,
hu gaal leehum :Fakkuru fi kulla l‑kalaam al‑ana hazzartuku beyah al‑yoom.Wa allumuuh le awlaadku achaan yahfado wa yitabbugu kulla kalaam al‑wasaaya dool.
Achaan al‑kalaam da,muhimm leeku.Wa l‑kalaam da,hu hayaatku wa yiziid umurku fi l‑balad al‑tamchu leeha wa tichiiluuha warasa baʼad tagtaʼo bahar al‑Urdun.
Wa fi nafs al‑yoom da,Allah hajja le Muusa wa gaal :
 Atlaʼ fi ruuse jibaal Abaariim wa lahaddi jabal Nabu al‑fi ard Muwaab mugaabil Ariiha.Wa chiif ard Kanʼaan al‑ana nantiiha warasa le Bani Israaʼiil.
Wa inta tumuut fi raas al‑jabal al‑tatlaʼ foogah wa talhag abbahaatak misil Haaruun akhuuk maat fi jabal Hoor wa lihig abbahaatah.
Achaan intu bigiitu khaayniin leyi ana fi lubb Bani Israaʼiil fi een almi Mariibagariib le hillit Khaadich fi saharat Siin wakit intu ma khaddastuuni fi lubb Bani Israaʼiil.
Wa khalaas inta tichiif al‑balad min baʼiid giddaamak wa laakin ma tadkhul fi l‑balad al‑nantiiha le Bani Israaʼiil di. 
Wa di hi al‑baraka al‑nabi Allah Muusa baarak beeha Bani Israaʼiil gabul mootah.
Hu gaal :Allah ja leehum min Siinaaʼwa misil al‑harraay,talaʼ min Saʼiirwa min jabal Faaraan,nawwar.Wa ja be aalaafmin al‑malaaʼika maʼaayahwa min iidah al‑zeenetamrug naar.
Akiid hu yihibb al‑chaʼabwa kulla saalihiinah fi iideenah.Wa humman gaaʼidiin tihtahwa yasmaʼo taʼliimah.
Wa Muusa amaraana be l‑wasaayawa humman warasat gabiilat Yaakhuub.
Wa l‑Rabb bigi malik fi Israaʼiilwakit lammo kubaaraat al‑chaʼabwa gabaayil Bani Israaʼiil.
Khalli gabiilat Raʼuubiinyahyo ma yumuutuwa rujaalha yabgo katiiriin.
Wa fi gabiilat Yahuuza,hu gaal :Ya Allah asmaʼ hiss Yahuuzawa gabbilah le chaʼabahwa gawwi duraaʼahwa saaʼidah didd udwaanah.
Wa fi gabiilat Laawi,hu gaal :Ya Allah,al‑Uriim wa l‑Tummiimal‑beehum yasʼalookantoohum le l‑naas al‑amiiniin maʼaakal‑inta jarrabtuhum fi Massawa haarajtuhum fi almi Mariiba.
Wa humman gaalo le waaldeenhum : Aniina ma chifnaaku. Wa gaalo le akhwaanhum : Aniina ma naʼarfuuku. Wa gaalo le iyaalhum : Aniina ma naʼarfu intu yaatumman. Wa humman hafado kalaamak,ya Allah,wa ahtaramo muʼaahadatak.
Wa humman gaaʼidiin yigarruchuruutak le iyaal Yaakhuubwa wasiiyaatak le Bani Israaʼiil.Wa fi l‑mukhbar,yigaddumu leek al‑bakhuurwa fi l‑madbah,yigaddumu dahiiye kaamile.
Ya Allah,baarik khidmithumwa arda be amalhum al‑yisawwuuh be iideehum.Aksir salaba al‑naasal‑yugummu didduhumwa kan le l‑yakrahoohum,ma tikhalliihum battaan yugummu.
Wa fi gabiilat Banyaamiin,hu gaal :Allah yihibb iyaal Banyaamiinwa yaskunu be amaanjamb al‑yahmiihum daaymanwa yaskunu fi jibaalah.
Wa fi zurriiyit Yuusuf,hu gaal :Allah yibaarik baladhumwa yalgo al‑rahmabe l‑matara al‑tanzil min al‑samawa l‑karanywa uyuun almi al‑yatlaʼo min al‑ard.
Wa yarhamhum be l‑nabaataatal‑tigawwimhum al‑harraaywa iyaalhum yanjado fi ayyi chahar.
Wa yarhamhum be awwal intaajal‑jibaal al‑gadiimiinwa ahsan intaaj al‑hujaar ila l‑abad.
Wa yarhamhum be ahsan intaajal‑malaan fi l‑ard.Allah al‑baanfi l‑chideere al‑gammat foogha naar,khalli niʼmatah tabga misil taajfi raas Yuusufwa fi jabhat al‑khassasooh wa darrajooh fi akhwaanah.
Hu indah charafmisil toor wald al‑bikirwa guruunahmisil guruun al‑jaamuus.Be darbe waahide,hu yadrub beehumkulla l‑chaʼab lahaddi aakhir al‑ard.Wa humman acharaat al‑aalaaf min iyaal Afraayimwa aalaaf min iyaal Manassa.
Wa fi gabiilat Zabuluun,hu gaal :Ya iyaal Zabuluun,afrahowakit tamurgu.Ya iyaal Yassaakar,afrahowakit gaaʼidiin fi khiyamku.
Humman yaʼazumu al‑chaʼab fi l‑jibaal,fi l‑bakaan al‑yigaddumu foogah al‑dahaaya al‑muwaafgiinachaan humman yalgo khunaahummin khazaayin al‑ramla hana khachum al‑bahar.
Wa fi gabiilat Gaad,hu gaal :Mubaarakal‑anta gabiilat Gaad bakaan wasiiʼ.Humman ragado misil al‑duudal‑yagtaʼ gaayme aw raas rimmitah.
Wa hu khatta eenah fi l‑ard al‑ahsanwa fi bakaan al‑foogah gisim al‑malik.Wa hu gaddam le l‑chaʼabwa tabbag adaalit Allahwa churuutah fi Bani Israaʼiil.
Wa fi gabiilat Daan,hu gaal :Iyaal Daan humman misil wileed al‑duudal‑marag min Baachaan.
Wa fi gabiilat Naftaali,hu gaal :Iyaal Naftaali,humman chabʼaaniinbe l‑niʼma wa barakat Allahwa yichiilu al‑kharib wa l‑junuub.
Wa fi gabiilat Achiir,hu gaal :Allah yibaarik Achiirmin iyaal Yaakhuubwa akhwaanah yardo beyahwa yidiss rijlah fi l‑dihin.
Khalli gafala madiintahyabgo hana hadiid wa nahaaswa khalli yantiih al‑gudrafi kulla muddit hayaatah.
Wa ma fi chabiih le l‑Rabb,hu al‑yaji yafzaʼku ya Israaʼiil.Hu raakib fi l‑samaawaatwa be azamatah,fi l‑sahaab.
Wa l‑Rabb min zamaanhu al‑maljaʼwa gudurtah hi al‑sawwatkulla cheyy fi l‑ard.Hu tarad udwaanak giddaamakwa gaal : Dammirhum ! 
Bani Israaʼiil yaskunu be amaanwa zurriiyit Yaakhuub yagoodu wiheedhumfi balad al‑gamehwa l‑khamar al‑jadiidwa l‑sama yinazzil al‑karany.
Afraho,ya Bani Israaʼiil !Yaatu al‑misilku ?Intu chaʼab al‑najjaaku Allah.Hu al‑daraga al‑tahmiikuwa l‑seef al‑yiwassif gudritku.Wa udwaanku yilmaskanowa intu tifajjukhu bakaanaathum al‑aaliyiin.
Wa min kadaadit Muwaab,Muusa talaʼ fi jabal Nabu fi raas al‑Fisga al‑mugaabile hillit Ariiha.Wa min al‑bakaan da,Allah wassafah kulla balad Gilʼaad lahaddi Daan
wa kulla ard Naftaali wa balad Afraayim wa Manassa wa kulla balad Yahuuza lahaddi l‑bahar al‑Abyad
wa saharat Nagab wa waadi Ariiha madiinat al‑nakhal lahaddi Suukhar.
Wa Allah gaal leyah : Di l‑balad al‑ana halaft le Ibraahiim wa Ishaakh wa Yaakhuub wa gult :‹ Nantiiha le zurriiytak.› Wa ana chawwaftak al‑ard di wa laakin inta ma tadkhul foogha. 
Wa Muusa abd Allah maat fi l‑bakaan da,fi balad Muwaab wa da hasab amur Allah.
Wa Allah satarah fi l‑waadi fi balad Muwaab mugaabil Beet Faʼuur.Wa lahaddi l‑yoom da,naadum ma yaʼarif bakaan khaburah.
Wa wakit Muusa maat,umrah 120 sana wa laakin choofah ma nagas wa gudurtah kula ma kammalat.
Wa Bani Israaʼiil hizno le Muusa le muddit 30 yoom fi kadaadit Muwaab wa baʼad da,ayyaam hizinhum kammalo.
Wa Yachuuʼ wileed Nuun malaan be ruuh al‑hikma achaan Muusa khatta foogah iidah.Wa Bani Israaʼiil yasmaʼo kalaamah wa yisawwu kulla cheyy misil Allah amar beyah Muusa.
Wa abadan ma marag nabi fi Bani Israaʼiil misil Muusa,hu al‑kallam maʼa Allah khachum be khachum.
Wa hu bas Allah rassalah yisawwi alaamaat wa ajaayib fi balad Masir giddaam Firʼoon wa khaddaamiinah wa kulla baladah.
Wa be iidah,Muusa bas al‑sawwa amal chadiid wa mukhiif giddaam kulla Bani Israaʼiil.
Wa baʼad moot Muusa abd Allah,Allah gaal le Yachuuʼ wileed Nuun musaaʼid Muusa :
 Abdi Muusa maat.Hassaʼ gumm,inta wa kulla l‑chaʼab.Agtaʼo bahar al‑Urdun wa amchu le l‑balad al‑ana nantiiha leeku intu Bani Israaʼiil.
Wa ayyi bakaan al‑rijlak tafjakhah,ana nantiih leeku misil ana waaʼadt beyah Muusa.
Wa min al‑wati le l‑munchaakh,arduku tamchi min al‑sahara le jibaal Lubnaan.Wa min al‑sabaah le l‑kharib,tamchi min bahar al‑Furaat,al‑bahar al‑kabiir,lahaddi l‑bahar al‑Abyad wa kulla balad al‑Hittiyiin.
Fi kulla muddit hayaatak,ma fi naadum al‑yagdar yagiif giddaamak.Wa ana nukuun maʼaak misil kunt maʼa Muusa wa la naabaak wa la nikhalliik.
Abga chadiid wa fahal !Achaan inta bas al‑tiwaddi al‑chaʼab da fi l‑balad al‑ana halaft le juduudhum wa gult nantiiha leehum.
Aywa,abga chadiid wa fahal be ziyaada.Wa sawwi ayyi cheyy hasab al‑Tawraat al‑amarak beyah abdi Muusa.Ma tibaari minnah wa la isra wa la zeene.Wa be da,tanjah fi ayyi bakaan al‑tamchi foogah.
Wa kitaab al‑Tawraat hana Muusa da,ma tibaʼʼidah minnak.Agriih fajur wa achiiye achaan tisawwi ayyi cheyy hasab al‑kalaam al‑maktuub foogah.Wa be da,kulla cheyy al‑tisawwiih yabga adiil wa tanjah.
Wa azzakkar kadar ana amartak abga chadiid wa fahal.Ma tarjif wa la takhaaf achaan ana Allah Ilaahak nukuun maʼaak fi ayyi bakaan al‑inta tamchi foogah. 
Wa khalaas,Yachuuʼ amar chuyuukh al‑chaʼab wa gaal :
 Adkhulu al‑fariig wa aamuruuhum le l‑chaʼab wa guulu leehum :‹ Kulluku jahhuzu zaadku.Achaan fi talaata yoom tagtaʼo bahar al‑Urdun wa tadkhulu fi l‑balad al‑yantiiha leeku Allah Ilaahku wa tichiiluuha.› 
Wa Yachuuʼ kallam le gabiilat Raʼuubiin wa gabiilat Gaad wa nuss gabiilat Manassa wa gaal :
 Azzakkaro al‑amur al‑antaaku Muusa abd Allah,wakit gaal :‹ Allah Ilaahku antaaku al‑balad di wa raaha. ›
Hassaʼ da,awiinku wa iyaalku wa bahaayimku yagoodu hini fi l‑balad al‑antaaha leeku Muusa,sabaah le bahar al‑Urdun.Wa laakin intu kulluku al‑rujaal al‑furraas,jahhuzu le l‑harib wa amchu giddaam akhwaanku wa saaʼuduuhum.
Saaʼudu akhwaanku lahaddi Allah yantiihum al‑raaha misilku wa humman kula yichiilu al‑ard al‑antaaha leehum Allah Ilaahku.Wa baʼad da,tigabbulu fi ard warasatku,sabaah le bahar al‑Urdun,al‑antaaha leeku Muusa abd Allah. 
Wa humman raddo le Yachuuʼ wa gaalo leyah : Kulla cheyy al‑inta amartina beyah,aniina nisawwuuh.Wa ayyi bakaan al‑tirassilna foogah,namchu.
Wa misil simiʼna kalaam Muusa fi ayyi cheyy,nasmaʼo kalaamak inta kula.Wa khalli Allah Ilaahak yukuun maʼaak misil kaan maʼa Muusa.
Wa ayyi naadum al‑isi amrak wa ma yasmaʼ kalaamak al‑tuguulah fi ayyi cheyy,naktuluuh.Aywa,abga chadiid wa fahal ! 
Wa min fariighum fi Chittiim,Yachuuʼ wileed Nuun rassal jawaasiis itneen be sirr wa gaal leehum : Amchu akkudu al‑balad wa hillit Ariiha. Wa humman macho.Wakit wassalo fi hillit Ariiha,dakhalo fi beet hana mara waahide charmuuta usumha Raahaab wa naamo fi l‑bakaan da.
Wa naas waahidiin macho khabbaro malik Ariiha wa gaalo leyah : Daahu fi rujaal dakhalo hini albaareh wa humman min Bani Israaʼiil wa jo le yuruukhu kulla l‑balad. 
Wa l‑malik rassal le Raahaab wa gaal leeha : Amurgi al‑rujaal al‑jo wa dakhalo fi beetki,achaan humman jo le yuruukhu kulla l‑balad. 
Wa laakin al‑mara chaalat al‑rujaal al‑itneen wa labbadathum.Wa khalaas,raddat le l‑malik wa gaalat : Sahiih,al‑rujaal dool jo fi bakaani wa laakin ana ma naʼarif humman jo min ween.
Wa l‑rujaal dool marago min al‑hille be l‑leel wakit yisiddu baab al‑hille wa ana ma naʼarif bakaan macho.Amchu waraahum ajala,akuun talhagoohum ! 
Wa taari,hi tallaʼathum fi raas beetha wa labbadathum tihit ganaadiil al‑kattaan al‑marsuus fi raas al‑beet.
Wa rujaal al‑malik macho yifattuchuuhum be l‑derib al‑maachi ale bahar al‑Urdun,gariib le l‑maʼadd.Wa baʼad marago yifattuchuuhum,saddo baab al‑hille waraahum.
Wa gabul al‑rujaal al‑itneen dool ma yunuumu,hi talaʼat leehum fi raas al‑beet
wa gaalat leehum : Ana naʼarif kadar al‑balad di Allah antaaha leeku.Wa aniina khufna khoof chadiid minku lahaddi kulla sukkaan al‑balad gaaʼidiin yarjufu giddaamku.
Simiʼna kadar Allah yabbas leeku al‑bahar al‑Ahmarwakit maragtu min balad Masir.Wa simiʼna kikkeef dammartu Siihuun wa Oogal‑muluuk al‑itneen hana l‑Amuuriyiin al‑gaʼado sabaah le bahar al‑Urdun.
Wa wakit simiʼna al‑khabar da,khalaas galibna angataʼ wa ma indina gudra le nigaabuluuku.Achaan Allah Ilaahku,hu al‑Ilaah al‑gaaʼid foog fi l‑sama wa tihit fi l‑ard.
Wa daahu ana sawweet leeku al‑kheer.Wa be da,ahalfu leyi be Allah kadar intu kula tisawwu al‑kheer le aayilti.Wassufuuni al‑alaama al‑tiʼakkid haliifitku
kadar ma taktulu abuuyi wa la ammi wa la akhwaani wa la akhwaati wa la aayilaathum wa tinajjuuna min al‑moot. 
Wa l‑rujaal al‑itneen gaalo leeha : Kan inti ma maragti achiirna da le l‑naas,nahalfu leeki be ruuhna.Wa kan Allah antaana al‑balad,nisawwu leeki al‑kheer wa l‑amaan. 
Wa khalaas,hi dallathum be habil min al‑chubbaak hana beetha achaan beetha mulassag maʼa l‑durdur al‑muhawwig al‑hille.
Wa gaalat leehum : Amchu ale l‑jibaal achaan al‑naas al‑macho waraaku ma yalgooku.Wa allabbado hinaak talaata yoom,lahaddi al‑naas al‑macho waraaku yigabbulu.Wa baʼad da,amurgu wa chiilu deribku. 
Wa l‑rujaal al‑itneen gaalo leeha : Aniina nitimmu al‑haliife al‑hallaftiina beeha.
Wa wakit nahjumu baladki,arbuti al‑jango al‑ahmar da fi l‑chubbaak al‑maragtiina beyah.Wa limmi fi beetki abuuki wa ammiki wa akhwaanki wa kulla aayilitki.
Wa kan naadum minhum marag min beetki,aniina bariyiin minnah wa hu yilhammal masʼuuliiyit mootah.Wa kan naadum min naaski al‑maʼaaki katalooh fi beetki,aniina nilhammalo masʼuuliiyit mootah.
Wa laakin kan maragti achiirna da,aniina nukuunu bariyiin min al‑haliife al‑hallaftiina beeha. 
Wa hi gaalat : Khalli yabga misil intu gultuuh. Wa khalaas,khallathum macho wa rabatat al‑jango al‑ahmar fi l‑chubbaak.
Wa humman macho ale l‑jibaal wa allabbado hinaak talaata yoom lahaddi al‑naas al‑macho waraahum gabbalo.Wa l‑naas al‑taradoohum fattachoohum fi tuul al‑derib wa ma ligoohum.Wa gabbalo Ariiha.
Wa khalaas,al‑rujaal al‑itneen dool addallo min al‑jibaal wa gataʼo bahar al‑Urdun.Wa baʼad da,jo le Yachuuʼ wileed Nuun wa kallamooh be kulla l‑cheyy al‑kaan leehum.
Wa gaalo le Yachuuʼ : Sahiih ke,Allah antaana kulla l‑balad fi iideenna wa sukkaan al‑balad gaaʼidiin yarjufu giddaamna. 
Wa be fajur badri,Yachuuʼ wa kulla Bani Israaʼiil gammo min fariighum fi Chittiim wa nazalo fi khachum bahar al‑Urdun.Wa humman gaʼado fi l‑bakaan da gubbaal ma yagtaʼo.
Wa fi muddit talaata yoom,chuyuukh al‑chaʼab gaaʼidiin yuruukhu fi l‑fariig
wa anto amur wa gaalo : Wakit tichiifu sanduug muʼaahadat Allah Ilaahku wa rujaal al‑diin al‑Laawiyiin al‑yichiiluuh,khalaas gummu min bakaanku al‑gaaʼidiin foogah wa taabuʼuuh.
Wa be da,taʼarfu al‑derib al‑tichiiluuh achaan awwal intu ma addeetu be l‑derib da.Wa waajib tikhallu beenku wa been al‑sanduug faraga tisaawi waahid kiilomitir wa abadan ma tigarrubu leyah. 
Wa Yachuuʼ gaal le l‑chaʼab : Khassusu nufuusku achaan ambaakir Allah yisawwi ajaayib fi usutku. 
Wa Yachuuʼ gaal le rujaal al‑diin : Chiilu sanduug muʼaahadat Allah wa amchu giddaam al‑chaʼab. Wa khalaas humman chaalo sanduug al‑muʼaahada wa macho giddaam al‑chaʼab.
Wa Allah gaal le Yachuuʼ : Al‑yoom,ana nisawwiik kabiir fi uyuun kulla Bani Israaʼiil achaan yaʼarfu kadar ana nukuun maʼaak misil kunt maʼa Muusa.
Wa anti al‑amur da le rujaal al‑diin al‑chaayliin sanduug al‑muʼaahada wa guul leehum :‹ Kan wassaltu khachum bahar al‑Urdun wa dasseetu rijleeku fi almiih,agiifu.› 
Wa Yachuuʼ gaal le Bani Israaʼiil : Taʼaalu gariib hini wa asmaʼo kalaam Allah Ilaahku.
Wa hassaʼ,aʼazulu raajil waahid min ayyi gabiila min gabaayil Bani Israaʼiil al‑atnaachar.
Wa rujaal al‑diin yichiilu sanduug Allah Rabb kulla l‑ard yadkhulu fi l‑bahar.Wa wakit butuun rijleehum yadkhulu fi almi bahar al‑Urdun,khalaas almi al‑bahar da yinhajiz min almi al‑jaari min al‑een wa yagiif misil al‑durdur. 
Wa wakit al‑chaʼab gammo min khiyamhum le yagtaʼo bahar al‑Urdun,rujaal al‑diin al‑chaayliin sanduug al‑muʼaahada macho giddaamhum.
Wa da fi wakt al‑gatiʼ al‑foogah bahar al‑Urdun malaan marra waahid lahaddi faat huduudah.Wa laakin wakit rujaal al‑diin al‑chaayliin sanduug muʼaahadat Allah wassalo fi khachum bahar al‑Urdun wa dasso rijleehum fi l‑almi,
tawwaali al‑almi al‑jaari min al‑een wagaf wa bigi misil durdur fi masaafa tawiile fi hillit Adam al‑gaaʼide jamb Sartaan.Wa l‑almi al‑naazil ale l‑bahar al‑Mayyit wagaf marra waahid.Wa l‑chaʼab gataʼo al‑bahar mugaabil hillit Ariiha.
Wa rujaal al‑diin al‑chaayliin sanduug muʼaahadat Allah wagafo saabtiin fi l‑turaab al‑yaabis fi usut bahar al‑Urdun.Wa kulla Bani Israaʼiil gaaʼidiin yagtaʼo fi l‑turaab al‑yaabis da,lahaddi kulla l‑umma gataʼat bahar al‑Urdun.
Wa wakit kulla l‑umma gataʼat bahar al‑Urdun khalaas,Allah gaal le Yachuuʼ :
 Chiilu 12 raajil min al‑chaʼab.Wa da yabga raajil waahid min ayyi gabiila.
Wa aamuruuhum wa guulu leehum :‹ Chiilu 12 hajar min usut bahar al‑Urdun,min al‑bakaan al‑wagafo foogah rujaal al‑diin.Wa wadduuhum maʼaaku wa khuttuuhum fi l‑bakaan al‑tidallu wa tunuumu foogah.› 
Wa khalaas,Yachuuʼ naada al‑atnaachar rujaal al‑azalaahum min Bani Israaʼiil wa l‑rujaal dool ayyi waahid min gabiila.
Wa gaal leehum : Amchu giddaam sanduug Allah Ilaahku fi usut bahar al‑Urdun wa ayyi waahid minku yichiil hajar waahid fi kitfah ale hasab adad gabaayil Bani Israaʼiil.
Achaan yabga alaama ambeenaatku.Akuun fi l‑mustakhbal,iyaalku yasʼalooku wa yuguulu :‹ Al‑hujaar dool yimassulu chunu ? ›
Wa intu tuguulu leehum :‹ Da achaan almi hana bahar al‑Urdun wagaf wakit sanduug muʼaahadat Allah gaaʼid yagtaʼ al‑bahar.Wa l‑hujaar dool humman zikra le Bani Israaʼiil ila l‑abad kadar almi bahar al‑Urdun wagaf.› 
Wa khalaas,Bani Israaʼiil sawwo misil Yachuuʼ amaraahum beyah.Humman chaalo 12 hajar min usut bahar al‑Urdun fi adad gabaayil Bani Israaʼiil,misil Allah gaalah le Yachuuʼ.Wa humman chaalo al‑hujaar dool wa waddoohum maʼaahum lahaddi l‑bakaan al‑naamo foogah wa khattoohum hinaak.
Wa baʼad da,Yachuuʼ amar yichiilu 12 hujaar aakhariin wa yurussuuhum fi usut bahar al‑Urdun fi bakaan rijle rujaal al‑diin al‑chaayliin sanduug al‑muʼaahada.Wa l‑hujaar dool gaaʼidiin lahaddi l‑yoom.
Wa rujaal al‑diin al‑chaayliin sanduug muʼaahadat Allah wagafo fi usut bahar al‑Urdun lahaddi tamma kulla l‑kalaam al‑Allah amar beyah Yachuuʼ le yuguulah le l‑chaʼab.Wa da hasab al‑kalaam al‑Muusa amar beyah Yachuuʼ.Wa l‑chaʼab macho ajala le yagtaʼo al‑bahar.
Wa wakit kulla l‑chaʼab gataʼooh khalaas,rujaal al‑diin chaalo sanduug Allah wa macho giddaam al‑chaʼab.
Wa l‑macho awwal min Bani Israaʼiil humman gabiilat Raʼuubiin wa gabiilat Gaad wa nuss gabiilat Manassa.Wa humman macho be nizaam hana harib giddaam Bani Israaʼiil misil awwal Muusa gaalah leehum.
Wa hawaale 40 000 rujaal musallahiin gataʼo al‑bahar jaahiziin le l‑harib wa Allah maʼaahum.Wa humman mutawajjihiin ale kadaadit Ariiha.
Wa fi l‑yoom da,Allah kabbar Yachuuʼ fi uyuun kulla Bani Israaʼiil wa humman karramooh misil awwal karramo min Muusa fi hayaatah.
Wa khalaas,Allah gaal le Yachuuʼ :
 Aamur rujaal al‑diin al‑chaayliin al‑sanduug al‑foogah liihaan al‑muʼaahada,yamurgu min lubb bahar al‑Urdun. 
Wa Yachuuʼ amar rujaal al‑diin wa gaal leehum : Amurgu min lubb bahar al‑Urdun. 
Wa rujaal al‑diin al‑chaayliin sanduug muʼaahadat Allah marago min lubb bahar al‑Urdun.Wa wakit khatto rijleehum fi l‑turaab al‑yaabis,khalaas almi al‑bahar gabbal fi bakaanah wa gaaʼid yajri wa saal misil awwal.
Wa fi l‑yoom al‑aachir hana l‑chahar al‑awwal,al‑chaʼab gataʼo bahar al‑Urdun.Wa sakano fi Gilgaal,sabaah min hillit Ariiha.
Wa kan le l‑hujaar al‑chaaloohum maʼaahum min bahar al‑Urdun,Yachuuʼ rassaahum fi Gilgaal.
Wa gaal le Bani Israaʼiil : Akuun fi l‑mustakhbal,iyaalku yasʼalooku wa yuguulu leeku :‹ Al‑hujaar dool yimassulu chunu ? ›
Khalaas,fassuru leehum wa guulu :‹ Bani Israaʼiil gataʼo bahar al‑Urdun da fi l‑turaab al‑yaabis.
Wa da achaan Allah Ilaahku yabbas almi bahar al‑Urdun giddaamku lahaddi intu gidirtu gataʼtuuh.Wa da misil Allah Ilaahku sawwaah leena zamaan wakit hu yabbas al‑bahar al‑Ahmar giddaamna wa aniina gataʼnaah.
Wa be da,kulla chuʼuub al‑ard yaʼarfu kadar iid Allah chadiide wa intu iyaalna kula takhaafo min Allah Ilaahku daayman.› 
Wa kulla muluuk al‑Amuuriyiin al‑gaaʼidiin fi l‑nuss al‑kharbaani le bahar al‑Urdun wa kulla muluuk al‑Kanʼaaniyiin al‑fi khachum al‑bahar al‑Abyad simʼo kadar Allah yabbas almi bahar al‑Urdun giddaam Bani Israaʼiil lahaddi gidro gataʼo.Wa wakit simʼooh khalaas,guluub al‑muluuk dool angataʼo wa ma gidro yagoodu giddaam Bani Israaʼiil.
Wa fi l‑wakit da,Allah gaal le Yachuuʼ : Tarrig leek hujaar wa tahhir al‑ma mutahhariin min Bani Israaʼiil. 
Wa khalaas,Yachuuʼ tarrag hujaar wa tahhar Bani Israaʼiil fi jabal al‑Tahuura.
Wa daahu al‑sabab al‑tahharaahum foogah Yachuuʼ.Awwal,kulla l‑rujaal al‑muhaaribiin al‑marago min Masir maato fi l‑sahara fi deribhum wakit jaayiin min Masir.
Wa l‑chaʼab al‑marago min Masir kulluhum mutahhariin.Laakin iyaalhum al‑wildoohum fi l‑sahara fi l‑derib wakit jaayiin min Masir,waahid kula minhum ma mutahhar.
Bani Israaʼiil raakho le muddit 40 sana fi l‑sahara lahaddi kulla l‑rujaal al‑muhaaribiin al‑marago min Masir maato achaan humman ma simʼo kalaam Allah.Wa fi chaan isyaanhum,Allah kharrar kadar ma yichawwifhum al‑balad al‑awwal hu halaf le juduudhum wa gaal yantiiha leehum.Wa di l‑balad al‑malaane be l‑laban wa l‑asal.
Wa Allah wadda iyaalhum fi badalhum.Wa awlaadhum dool bas al‑naas al‑tahharaahum Yachuuʼ achaan humman ma tahharoohum fi l‑derib.
Wa wakit tahharo kulla rujaal al‑umma,humman gaʼado fi l‑fariig lahaddi biro.
Wa Allah gaal le Yachuuʼ : Al‑yoom ana maragt minku al‑eeb al‑jibtuuh min Masir. Wa achaan da,sammo al‑bakaan da Gilgaal (maʼanaatah marag minku).Wa l‑usum da gaaʼid lahaddi l‑yoom kula.
Wa Bani Israaʼiil nazalo fi Gilgaal wa ayyado iid al‑Fisha fi yoom 14 hana l‑chahar al‑awwal be achiiye fi kadaadit Ariiha.
Wa ambaakir,humman akalo min intaaj al‑balad wa khubza bala tawwaara wa fariiki.
Wa fi l‑yoom al‑akalo min intaaj al‑balad,khalaas al‑manna wagafat.Al‑manna wagafat min Bani Israaʼiil wa humman akalo min intaaj balad Kanʼaan fi l‑sana di.
Wa wakit Yachuuʼ gaaʼid jamb Ariiha,hu rafaʼ raasah wa chaaf naadum waagif giddaamah wa seefah masluul fi iidah.Wa Yachuuʼ macha leyah wa gaal : Inta leena aniina walla le aduuna ? 
Wa hu gaal : La !Ana khaayid deech Allah.Wa hassaʼ jiit. Wa khalaas,Yachuuʼ wagaʼ fi l‑ard wa sajad giddaamah wa gaal leyah : Ya sayyidi !Chunu kalaamak leyi ana abdak ? 
Wa khaayid deech Allah gaal le Yachuuʼ : Sill naʼaalak achaan al‑bakaan al‑inta gaaʼid foogah da mukhaddas. Wa khalaas,Yachuuʼ salla naʼaalah misil amarah beyah.
Wa Ariiha masduuda gawi min Bani Israaʼiil wa naadum ma marag wa la dakhal.
Wa Allah gaal le Yachuuʼ : Chiif,ana nisallim leek Ariiha wa malikha wa rujaalha al‑furraas.
Wa chiil kulla l‑rujaal al‑muhaaribiin wa ruukhu hawwugu al‑hille di.Wa hawwugu al‑hille di marra waahide ayyi yoom lahaddi sitte yoom.
Wa sabʼa rujaal diin yuruukhu giddaam sanduug Allah wa ayyi waahid minhum yichiil buug hana garin kabich.Wa fi l‑yoom al‑saabiʼ,ruukhu wa hawwugu al‑hille sabʼa marraat wa rujaal al‑diin yadurbu al‑buug.
Wa wakit tasmaʼo rujaal al‑diin yadurbu hiss tawiil fi l‑buug,khalli kulla l‑chaʼab yiʼiitu.Wa l‑durdur al‑muhawwig al‑hille yagaʼ wa khalaas,kulluku tahjumu al‑hille,ayyi waahid be l‑faraga al‑giddaamah. 
Wa baʼad da,Yachuuʼ wileed Nuun naada rujaal al‑diin wa gaal leehum : Chiilu sanduug al‑muʼaahada wa khalli sabʼa rujaal diin yamchu giddaam sanduug Allah wa ayyi waahid minhum yichiil buug hana garin kabich. 
Wa hu gaal le l‑chaʼab : Amchu wa hawwugu al‑hille wa l‑rujaal al‑musallahiin khalli yamchu giddaam sanduug Allah. 
Wa kulla cheyy bigi misil Yachuuʼ gaalah le l‑chaʼab.Wa rujaal al‑diin al‑sabʼa macho giddaam sanduug Allah wa ayyi waahid minhum chaal buug wa yadurbah.Wa sanduug muʼaahadat Allah kamaan maachi waraahum.
Wa l‑rujaal al‑musallahiin maachiin giddaam rujaal al‑diin al‑yadurbu al‑buug wa rujaal musallahiin aakhariin maachiin wara l‑sanduug.Wakit humman maachiin rujaal al‑diin gaaʼidiin yadurbu al‑buug.
Wa Yachuuʼ amaraahum le l‑chaʼab wa gaal leehum : Abadan ma tiʼiitu wa hissuku ma yinsamiʼ wa khuchuumku ma yuguul ayyi kalaam lahaddi yoom ana nuguul leeku iitu. 
Wa humman hawwago al‑hille marra waahide be sanduug Allah wa gabbalo naamo fi l‑fariig.
Wa Yachuuʼ gamma be fajur badri wa rujaal al‑diin chaalo sanduug Allah.
Wa rujaal al‑diin al‑sabʼa macho giddaam sanduug Allah wa ayyi waahid chaal buug wa yadurbah.Wa l‑rujaal al‑musallahiin maachiin giddaamhum wa rujaal musallahiin aakhariin maachiin wara sanduug Allah.Wakit humman maachiin,rujaal al‑diin gaaʼidiin yadurbu al‑buug.
Wa humman hawwago al‑hille marra waahide fi l‑yoom al‑taani wa baʼad da,gabbalo fi l‑fariig.Wa humman sawwo misil da lahaddi sitte yoom.
Wa fi l‑yoom al‑saabiʼ,humman gammo be fajur badri hawwago al‑hille misil fi l‑aade.Wa laakin fi l‑yoom da bas,humman hawwago al‑hille sabʼa marraat.
Wa fi l‑marra al‑saabʼe,rujaal al‑diin darabo al‑buug wa Yachuuʼ gaal le l‑chaʼab : Iitu achaan Allah antaaku al‑hille !
Dammuru al‑hille wa kulla l‑khumaam al‑haraam.Dammuruuha achaan hi hint Allah.Wa illa Raahaab al‑charmuuta wa kulla l‑naas al‑maʼaaha fi beetha,ma taktuluuhum achaan hi labbadat al‑naas al‑rassalnaahum yuruukhu al‑balad.
Wa kan leeku intu,angarʼu min al‑haraam.Ma tatmaʼo wa tichiilu al‑khumaam al‑haraam achaan tinajjusu beyah fariig Bani Israaʼiil wa tijiibu foogah al‑masiibe.
Al‑fudda wa l‑dahab wa kulla l‑muʼiddaat hana l‑nahaas wa l‑hadiid,humman dool mukhassasiin le Allah.Khuttuuhum fi makhaazin Allah. 
Wa darabo al‑buug wa wakit al‑chaʼab simʼo daribiin al‑buug,aato be chidde.Wa tawwaali,durdur al‑hille wagaʼ wa Bani Israaʼiil hajamo al‑hille ayyi waahid be l‑faraga al‑giddaamah wa chaalo al‑hille.
Wa humman dammaro kulla cheyy fi l‑hille.Katalo be l‑seef kulla l‑rujaal wa l‑awiin wa l‑iyaal wa l‑chiyyaab wa l‑bagar wa l‑khanam wa l‑hamiir.
Wa Yachuuʼ gaal le l‑jawaasiis al‑itneen al‑rassaloohum yiʼakkudu al‑balad : Amchu fi beet al‑mara al‑charmuuta wa amurguuha wa amurgu kulla aayilitha misil intu halaftu leeha. 
Wa l‑jawaasiis dool dakhalo fi l‑beet wa marago Raahaab wa abuuha wa ammaha wa akhwaanha wa kulla aayilitha.Wa humman marago kulla naas beetha wa khattoohum barra min fariig Bani Israaʼiil.
Wa l‑hille kamaan haragooha be kulla cheyy al‑fiiha wa illa l‑dahab wa l‑fudda wa l‑muʼiddaat hana l‑nahaas wa l‑hadiid khattoohum fi makhaazin hana beet Allah.
Wa Yachuuʼ khalla Raahaab al‑charmuuta wa aayilitha wa kulla naasha hayyiin achaan hi labbadat al‑jawaasiis al‑rassalaahum Yachuuʼ yiʼakkudu Ariiha.Wa hi wa zurriiyitha saakniin fi usut Bani Israaʼiil lahaddi l‑yoom.
Wa fi l‑wakit da,Yachuuʼ halaf wa gaal : Allah yalʼan al‑naadum al‑yugumm wa yabni battaan hillit Ariiha.Khalli iyaalah yumuutu !Al‑bikir yumuut wakit yukhutt asaasha wa tariidah yumuut wakit yirakkib biibaanha. 
Wa Allah kaan maʼa Yachuuʼ wa kulla naas al‑balad simʼo beyah.
Wa Bani Israaʼiil iso Allah fi l‑khumaam al‑hu harramah leehum.Akaan wileed Karmi wileed Zabdi wileed Zaarah min gabiilat Yahuuza chaal min al‑khumaam al‑haraam wa khalaas,Allah khidib le Bani Israaʼiil.
Wa min Ariiha,Yachuuʼ rassal jawaasiis le hillit Aay al‑gariibe le hillit Beet Awan sabaah le hillit Beet Iil.Wa gaal : Amchu akkudu al‑balad. Wa l‑jawaasiis dool macho akkado hillit Aay.
Wa wakit gabbalo,gaalo le Yachuuʼ : Khalli al‑chaʼab kulluhum ma yamchu.Khalli naas misil 2 000 aw 3 000 bas yamchu yahjumu hillit Aay achaan sukkaanha chiyya wa fi chaan da,ma titaʼʼib al‑chaʼab kulluhum ke. 
Wa khalaas,hawaale 3 000 rujaal macho hajamo al‑hille.Wa laakin ma gidro yichiiluuha wa arrado giddaam sukkaan hillit Aay.
Wa rujaal hillit Aay taradoohum min madkhal al‑hille lahaddi Chabaariim wa katalo hawaale 36 raajil fi l‑dilleeye.Wa khalaas,al‑chaʼab khaafo wa galibhum angataʼ.
Wa fi l‑bakaan da,Yachuuʼ wa chuyuukh Bani Israaʼiil charrato khulgaanhum min al‑hizin wa sabbo turaab fi ruuseehum.Wa wagaʼo be wujuuhhum fi l‑turaab wa sajado giddaam sanduug Allah lahaddi l‑achiiye.
Wa Yachuuʼ gaal : Ya Allah Rabbi,maala inta jibt al‑chaʼab lahaddi gataʼo bahar al‑Urdun ?Wa da achaan tisallimna le l‑Amuuriyiin wa yidammuruuna walla ?Wa hassaʼ da,aniina nidimna.Maala ma sakanna sabaah le bahar al‑Urdun ?
Ya Rabb,saamihni.Hassaʼ ana nuguul chunu baʼad Bani Israaʼiil arrado min udwaanhum ?
Wakit al‑Kanʼaaniyiin wa kulla sukkaan al‑balad yasmaʼo,humman kula yugummu diddina wa yuguchchu usumna min al‑ard.Wa be da,chunu yabga le charaf usmak al‑aziim ? 
Wa Allah gaal le Yachuuʼ : Gumm !Maala wagaʼt be wijhak fi l‑turaab ?
Bani Israaʼiil aznabo !Aywa,humman nagado muʼaahadati al‑ana amartuhum beeha wa chaalo min al‑khumaam al‑haraam,sirgooh wa labbadooh fi khumaamhum.
Wa fi chaan da,Bani Israaʼiil ma yagdaro yiwaajuhu udwaanhum.Humman yiʼarrudu min giddaamhum achaan humman zaathum bigo misil al‑khumaam al‑haraam.Wa be da,ana ma nukuun maʼaaku,ya Bani Israaʼiil,kan ma dammartu kulla l‑khumaam al‑haraam al‑gaaʼid fi usutku.
Gumm amchi khassis al‑chaʼab wa guul leehum :‹ Khassusu nufuusku le ambaakir achaan daahu Allah Ilaah Bani Israaʼiil gaal :“Fi khumaam haraam gaaʼid fi usutku,ya Bani Israaʼiil.Wa intu ma tagdaro tiwaajuhu udwaanku kan ma maragtu al‑khumaam al‑haraam da min usutku.
Wa ambaakir fajur,taʼaalu hasab gabaayilku.Wa l‑gabiila al‑yaʼazilha Allah taji hasab khuchuum buyuutha.Wa khachum al‑beet al‑yaʼazilah Allah yaji hasab aayilaatah.Wa l‑aayila al‑yaʼazilha Allah taji hasab rujaalha.
Wa l‑raajil al‑yaʼazilah Allah be sabab hu chaal khumaam haraam,al‑raajil da yiharruguuh fi l‑naar hu wa kulla cheyy al‑indah achaan hu nagad muʼaahadat Allah wa sawwa fiʼil cheen fi Bani Israaʼiil.”› 
Wa khalaas,Yachuuʼ gamma be fajur badri wa gaddam Bani Israaʼiil hasab gabaayilhum wa khalaas,gabiilat Yahuuza azalooha.
Wa gaddam gabiilat Yahuuza hasab khuchuum buyuutha wa khachum beet Zaarah azalooh.Wa gaddam khachum beet Zaarah hasab aayilaatah wa aayilat Zabdi azalooha.
Wa wakit gaddam rujaal aayiltah,azalooh le Akaan wileed Karmi wileed Zabdi wileed Zaarah al‑min gabiilat Yahuuza.
Wa Yachuuʼ gaal le Akaan : Ya wileedi,Allah aleek !Majjid Allah Ilaah Bani Israaʼiil wa achkurah.Kallimni !Inta sawweet chunu ?Ma tilabbid leyi cheyy. 
Wa Akaan radda le Yachuuʼ wa gaal : Be sahiih,ana sawweet zanib didd Allah Ilaah Bani Israaʼiil.Wa daahu al‑cheyy al‑ana sawweetah.
Ana chift fi l‑khaniime al‑ligiinaaha fi l‑harib,khalag jamiil min Chinʼaar wa 200 hajar fudda wa hafiide hana dahab wazinha 72 jineeh.Wa l‑khumaam da ajabaani wa ana chiltah wa daahu madfuun fi l‑turaab fi lubb kheemti wa l‑fudda tihtah. 
Wa Yachuuʼ rassal naas fi kheemtah wa daahu ligo al‑khumaam al‑madfuun fi lubb kheemtah wa l‑fudda tihtah.
Humman marago al‑khumaam min al‑kheema wa waddooh le Yachuuʼ wa le kulla Bani Israaʼiil.Wa khattooh giddaam Allah.
Wa khalaas,Yachuuʼ wa kulla Bani Israaʼiil chaalo Akaan wileed Zaarah wa l‑fudda wa l‑khalag wa l‑hafiide hana l‑dahab wa awlaadah wa banaatah wa toorah wa humaarah wa khanamah wa kheemtah wa kulla cheyy al‑indah wa waddoohum fi waadi Akuur.
Wa Yachuuʼ gaal : Maala jibt leena masiibe misil di ?Allah yijiib foogak inta masiibe al‑yoom ! Wa khalaas,kulla Bani Israaʼiil gammo rajamooh.Wa rajamo aayiltah wa harragoohum.
Wa humman sawwo fooghum koom kabiir hana hujaar al‑gaaʼid lahaddi l‑yoom.Wa khalaas,Allah ma khidib aleehum battaan.Wa fi chaan da,sammo al‑bakaan da waadi Akuur (maʼanaatah waadi al‑masiibe) lahaddi l‑yoom.
Wa Allah gaal le Yachuuʼ : Ma takhaaf wa la tinbahit.Chiil maʼaak kulla l‑rujaal al‑muhaaribiin wa gumm didd hillit Aay.Daahu ana sallamt leek malik hillit Aay wa chaʼabah wa hillitah wa baladah.
Wa inta tisawwi fi hillit Aay wa malikha misil sawweet fi Ariiha wa malikha.Wa laakin hassaʼ tagdaro tichiilu khaniime hana l‑khumaam wa l‑bahaayim.Wa arbut kamiin wara l‑hille. 
Wa Yachuuʼ wa kulla l‑rujaal al‑muhaaribiin gammo jahhazo le yahjumu hillit Aay.Wa hu azal 30 000 raajil min al‑rujaal al‑furraas wa rassalaahum be l‑leel.
Wa amaraahum wa gaal : Arbutu kamiin wara l‑hille wa ma tagoodu minha baʼiid laakin agoodu jaahiziin.
Wa ana wa kulla l‑deech al‑maʼaayi nigarrubu le l‑hille.Wa wakit humman yamurgu le yihaarubuuna,aniina niʼarrudu minhum misil awwal.
Wa yamurgu waraana wa aniina niwadduuhum baʼiid min al‑hille lahaddi yuguulu :‹ Al‑naas dool arrado giddaamna misil awwal.› Wa wakit aniina najru giddaamhum,
khalaas intu tamurgu min kamiinku wa tichiilu al‑hille achaan Allah Ilaahku yisallimha leeku fi iideeku.
Wa min tichiiluuha,harruguuha misil Allah hajja leeku.Wa dool bas awaamiri ana. 
Wa Yachuuʼ rassalaahum fi bakaan al‑kamiin wa humman gaʼado ambeen Beet Iil wa hillit Aay fi l‑nuss al‑kharbaani hana hillit Aay.Wa fi l‑leele di,Yachuuʼ naam maʼa l‑chaʼab fi l‑fariig.
Wa be fajur badri,Yachuuʼ gamma alfaggad al‑deech.Wa baʼad da,hu wa chuyuukh Bani Israaʼiil gammo fi raas al‑deech wa macho le yahjumu hillit Aay.
Wa kulla l‑rujaal al‑muhaaribiin al‑maʼaayah macho wa garrabo le l‑hille be nussaha al‑munchaakhi wa nazalo hinaak.Wa l‑waadi gaaʼid ambeenaathum humman wa hillit Aay.
Wa Yachuuʼ chaal hawaale 5 000 raajil wa khattaahum kamiin ambeen Beet Iil wa hillit Aay fi l‑nuss al‑kharbaani hana l‑hille.
Wa l‑deech khatta muʼaskarah be l‑nuss al‑munchaakhi hana l‑hille wa l‑kamiin khattooh kharib le l‑hille.Wa fi l‑leele di,Yachuuʼ macha fi lubb al‑waadi.
Wakit malik hillit Aay chaaf deech Bani Israaʼiil,hu wa kulla rujaal al‑hille gammo le yihaarubu Bani Israaʼiil ale waadi al‑Urdun.Wa laakin humman ma irfo kadar khatto kamiin wara l‑hille.
Wa khalaas,Yachuuʼ wa deech Bani Israaʼiil sawwo nufuushum misil anhazamo wa gammo arrado ale l‑sahara.
Wa kulla rujaal hillit Aay lammo sawwa le yaturduuhum.Wa taarado Yachuuʼ wa deechah lahaddi macho baʼiid min al‑hille.
Wa fi hillit Aay wa Beet Iil,ma fi raajil al‑ma marag taarad Bani Israaʼiil.Wa humman khallo al‑hille maftuuha wa macho yitaarudu Bani Israaʼiil.
Wa Allah gaal le Yachuuʼ : Midd al‑harba al‑fi iidak ale hillit Aay achaan nisallimha leek. Wa khalaas,Yachuuʼ madda al‑harba al‑fi iidah ale l‑hille.
Wa min madda iidah,tawwaali al‑rujaal al‑fi l‑kamiin gammo wa jaro dakhalo al‑hille wa chaalooha wa harragooha.
Wa rujaal hillit Aay anlafato wa chaafo al‑dukhkhaan gaaʼid yatlaʼ min al‑hille.Wa khalaas,humman ma induhum bakaan al‑yajru aleyah achaan Bani Israaʼiil al‑muʼarridiin gabbalo fi l‑naas al‑gaaʼidiin yitaaruduuhum.
Wa khalaas,wakit Yachuuʼ wa deech Bani Israaʼiil chaafo al‑rujaal al‑fi l‑kamiin chaalo al‑hille wa l‑dukhkhaan gaaʼid yatlaʼ minha,humman hajamo rujaal hillit Aay wa kataloohum.
Wa l‑rujaal al‑sawwo al‑kamiin marago min hillit Aay le yihaarubuuhum humman kula.Wa khalaas,rujaal hillit Aay bigo fi usut Bani Israaʼiil,dool giddaamhum wa dool waraahum.Wa Bani Israaʼiil kataloohum lahaddi naadum waahid minhum kula ma faddal hayy wa la arrad.
Wa kan le malik hillit Aay kamaan,karabooh hayy wa waddooh le Yachuuʼ.
Wa baʼad Bani Israaʼiil katalo be l‑seef kulla sukkaan hillit Aay fi l‑kadaade wa fi l‑sahara wa fi ayyi bakaan al‑taradoohum foogah,humman gabbalo fi l‑hille wa katalo kulla naasha be l‑seef.
Wa fi l‑yoom da,kulla sukkaan hillit Aay maato wa adadhum 12 000 rujaal wa awiin.
Achaan Yachuuʼ ma dalla iidah al‑madda beeha al‑harba lahaddi dammaro kulla sukkaan Aay.
Wa Bani Israaʼiil chaalo khaniime hana l‑bahaayim wa l‑khumaam min al‑hille di hasab kalaam Allah al‑gaalah le Yachuuʼ.
Wa Yachuuʼ harrag hillit Aay wa bigat koom hana turaab daayim wa kharaab lahaddi l‑yoom.
Wa Yachuuʼ chanag malik hillit Aay fi chadara wa khallaah muʼallag foogha lahaddi l‑achiiye.Wa wakit al‑harraay wagaʼat,Yachuuʼ amar yidallu janaaztah.Wa wakit dallooha,zagalooha fi khachum baab al‑hille wa sawwo foogha koom kabiir hana hujaar al‑gaaʼid lahaddi l‑yoom.
Wa baʼad da,Yachuuʼ bana madbah le Allah Ilaah Bani Israaʼiil fi jabal Ibaal
misil Muusa abd Allah amar Bani Israaʼiil wa misil maktuub fi Tawraat Muusa.Gaal waajib yabnu madbah be hujaar kaamiliin al‑abadan ma gataʼoohum be hadiid.Wa fi l‑madbah da,gaddamo dahaaya muharragiin le Allah wa dahaaya salaama.
Wa fi l‑hujaar dool,Yachuuʼ katab Tawraat Muusa al‑awwal hu katabha le Bani Israaʼiil.
Wa chaʼab Bani Israaʼiil wa chuyuukhhum wa masaaʼiilhum wa gudiyaahum wagafo jaay wa jaay le sanduug muʼaahadat Allah giddaam rujaal al‑diin al‑Laawiyiin al‑chaalo al‑sanduug da.Al‑ajaanib wa l‑muwaatiniin kulluhum gaaʼidiin.Nussuhum wagafo giddaam jabal Gariziim wa nussuhum wagafo giddaam jabal Ibaal misil Muusa abd Allah amaraahumle yibaaruku awwalan ke Bani Israaʼiil.
Wa baʼad da,Yachuuʼ gara be hiss aali kulla kalaam kitaab al‑Tawraat hana Muusa hana l‑baraka wa l‑laʼana hasab kulla cheyy al‑maktuub fi l‑kitaab da.
Wa min kulla l‑kalaam al‑katabah Muusa,ma fi kalaam al‑Yachuuʼ ma garaah giddaam kulla mujtamaʼ Bani Israaʼiil wa l‑awiin wa l‑iyaal wa l‑ajaanib al‑gaaʼidiin maʼaahum.
Wa kulla muluuk al‑balad simʼo be nasur Bani Israaʼiil wa humman saakniin kharib le bahar al‑Urdun fi l‑jibaal wa fi l‑sahale wa fi khachum al‑bahar al‑Abyad lahaddi Lubnaan.Wa humman muluuk al‑Hittiyiin wa l‑Amuuriyiin wa l‑Kanʼaaniyiin wa l‑Firizziyiin wa l‑Hiwwiyiin wa l‑Yabuusiyiin.
Wa kulla l‑muluuk dool astafago achaan yihaarubu sawa didd Yachuuʼ wa Bani Israaʼiil.
Wa sukkaan Gibʼuun min Hiwwiyiin simʼo be l‑cheyy al‑sawwaah Yachuuʼ fi hillaal Ariiha wa hillit Aay.
Wa humman kula gammo annaajado.Chaddo fi hamiirhum chuwaalaat gadiimiin wa girab hana khamar mucharratiin wa mukhayyatiin.
Wa libso niʼle gadiimiin wa mukhayyatiin wa libso khulgaan mucharratiin wa chaalo khubza yaabse wa mukassara.
Wa macho ligo Yachuuʼ fi l‑fariig fi Gilgaal wa gaalo leyah wa le Bani Israaʼiil : Aniina jiina min baʼiid.Wa hassaʼ,sawwu maʼaana alaakha. 
Wa rujaal Bani Israaʼiil gaalo le l‑Hiwwiyiin dool : Mumkin intu saakniin fi usutna !Wa be da,ma nagdaro nisawwu maʼaaku alaakha. 
Wa laakin humman gaalo le Yachuuʼ : Aniina abiidak. Wa Yachuuʼ saʼalaahum wa gaal leehum : Intu yaatumman wa jaayiin min ween ? 
Wa humman gaalo leyah : Aniina abiidak jaayiin min balad baʼiide marra waahid fi chaan usum Allah Ilaahak achaan simiʼna be usmah wa be kulla cheyy al‑sawwaah fi Masir.
Wa simiʼna battaan be kulla cheyy al‑sawwaah fi l‑muluuk al‑itneen hana l‑Amuuriyiin al‑gaaʼidiin khaadi le bahar al‑Urdun wa humman Siihuun malik Hachbuun wa Oog malik Baachaan al‑saakin fi Achtaruut.
Wa kubaaraatna wa kulla sukkaan baladna gaalo leena :‹ Chiilu maʼaaku zaad le l‑derib wa amchu gaabuluuhum wa guulu leehum :“Aniina abiidku wa hassaʼ sawwu maʼaana alaakha.” ›
Wa chiifu al‑khubza hint zaadna !Wakit maragna le naju leeku,chilnaaha haamiye wa laakin hassaʼ,di hi yaabse wa mukassara.
Wa l‑girab dool kula,wakit maleenaahum khamar humman judaad.Wa laakin hassaʼ chiifu kikkeef humman achcharrato.Wa khulgaanna wa niʼleena kula gidmo achaan saafarna wa jiina leeku min baʼiid. 
Wa Bani Israaʼiil khassado be alaakhithum wa akalo min zaadhum wa laakin ma saʼalo Allah le yaʼarfu al‑hu yidoorah.
Wa khalaas,Yachuuʼ sawwa maʼaahum salaam wa alaakha al‑tadman leehum hayaathum.Wa chuyuukh al‑mujtamaʼ kula halafo leehum.
Wa laakin talaata yoom baʼad sawwo maʼaahum al‑alaakha,Bani Israaʼiil simʼo kadar al‑naas dool jiiraanhum wa saakniin fi usuthum.
Wa Bani Israaʼiil gammo saafaro.Wa fi l‑yoom al‑taalit,wassalo fi hillaalhum wa humman hillaal Gibʼuun wa Kafiira wa Biiruut wa Kharyat Yaʼariim.
Wa Bani Israaʼiil ma daraboohum achaan chuyuukh al‑mujtamaʼ halafo leehum be Allah Ilaah Bani Israaʼiil.Wa laakin kulla l‑mujtamaʼ gaaʼidiin yihajju tihit tihit didd al‑chuyuukh.
Wa kulla l‑chuyuukh gaalo le kulla l‑mujtamaʼ : Aniina halafna leehum be usum Allah Ilaah Bani Israaʼiil.Battaan ma nagdaro nisawwu leehum cheyy fasil.
Wa daahu al‑cheyy al‑nisawwuuh leehum.Nikhalluuhum hayyiin achaan khadab Allah ma yanzil foogna be sabab al‑haliife al‑halafnaaha leehum. 
Wa l‑chuyuukh gaalo battaan le chaʼabhum : Nikhalluuhum hayyiin achaan yichaggugu al‑hatab wa yawurdu almi le kulla l‑mujtamaʼ. Wa da bas kalaam al‑chuyuukh.
Wa Yachuuʼ naadaahum le sukkaan Gibʼuun wa gaal leehum : Maala khachcheetuuna wa gultu intu jaayiin min baʼiid wa taari intu saakniin fi usutna ?
Wa be da,intu khalaas malʼuuniin wa tabgo daayman abiid.Wa tichaggugu al‑hatab wa tawurdu almi le beet Allah. 
Wa humman raddo leyah wa gaalo : Aniina abiidak.Simiʼna kadar Allah Ilaahku amar abdah Muusa yantiiku al‑balad di wa yaktul sukkaanha giddaamku.Wa aniina khufna ziyaada minku wa achaan da bas,sawweena al‑cheyy da.
Wa hassaʼ,daahu aniina fi iidak.Sawwi foogna ayyi cheyy al‑tidoorah. 
Wa be misil da,Yachuuʼ najjaahum min Bani Israaʼiil ma kataloohum.
Wa fi l‑yoom da,Yachuuʼ khaddamaahum wa humman chaggago al‑hatab wa warado al‑almi le kulla l‑mujtamaʼ wa le madbah Allah.Wa zurriiyithum yisawwu al‑khidme di lahaddi l‑yoom,fi bakaan al‑ibaada al‑Allah azalah le chaʼabah.
Wa Aduuni Saadikh malik Uruchaliim simiʼ kadar Yachuuʼ chaal hillit Aay wa dammaraaha wa sawwa fi hillit Aay wa malikha misil hu sawwa fi Ariiha wa malikha.Wa simiʼ kadar sukkaan Gibʼuun sawwo salaam maʼa Bani Israaʼiil wa sakano fi usuthum.
Wa khalaas,hu khaaf marra waahid achaan Gibʼuun hi hille kabiire misil hillaal al‑muluuk wa hi kabiire min hillit Aay wa rujaalha kula fahaliin.
Wa khalaas,Aduuni Saadikh malik Uruchaliim rassal le Huhaam malik Hibruun wa Firaam malik Yarmuut wa Yafiiʼa malik Lakiich wa Dabiir malik Agluun.Wa gaal leehum :
 Yalla taʼaalu leyi !Afzaʼooni wa nihaarubu Gibʼuun achaan hi sawwat salaam maʼa Yachuuʼ wa Bani Israaʼiil. 
Wa l‑muluuk al‑khamsa hana l‑Amuuriyiin dool wa kulla duyuuchhum macho hajamo Gibʼuun wa haarabooha.Wa humman malik Uruchaliim wa malik Hibruun wa malik Yarmuut wa malik Lakiich wa malik Agluun.
Wa tawwaali,naas Gibʼuun rassalo le Yachuuʼ fi muʼaskar Gilgaal wa gaalo leyah : Ma taaba musaaʼadatak le abiidak.Taʼaalu leena ajala !Afzaʼoona wa najjuuna achaan kulla muluuk al‑Amuuriyiin al‑saakniin fi l‑jibaal lammo wa gammo diddina. 
Wa Yachuuʼ gamma min Gilgaal wa maʼaayah kulla l‑rujaal al‑muhaaribiin wa kulla l‑rujaal al‑furraas.
Wa Allah gaal le Yachuuʼ : Ma takhaaf minhum achaan ana sallamtuhum leek fi iideenak wa waahid minhum ma yagdar yagiif giddaamak. 
Wa Yachuuʼ gamma min Gilgaal wa raakh tuul al‑leel wa be khafla ja le malik al‑Amuuriyiin.
Wa Allah hazamaahum haziime kabiire giddaam Bani Israaʼiil fi Gibʼuun.Wa taradoohum ale giizaan Beet Huruun wa kataloohum lahaddi hillaal Aziikha wa Makhiida.
Wa wakit humman muʼarridiin giddaam Bani Israaʼiil wa wassalo fi l‑dilleeye hana Beet Huruun,Allah rassal fooghum barad kubaar min al‑sama wa maato.Wa l‑barad al‑kubaar da darabaahum fi deribhum lahaddi Aziikha wa katal naas ziyaada min al‑naas al‑kataloohum Bani Israaʼiil be l‑seef.
Wa fi l‑yoom al‑foogah Allah sallam al‑Amuuriyiin le Bani Israaʼiil,Yachuuʼ saʼal Allah giddaam Bani Israaʼiil wa gaal : Ya l‑harraay,agiifi saabte fi Gibʼuun !Wa inta al‑gamar,agiif saabit fi waadi Ayyaluun ! 
Wa l‑harraay wagafat wa l‑gamar kula wagaf lahaddi al‑umma chaalat taarha fi udwaanha.Wa daahu al‑maktuub fi Kitaab al‑Saalih : Al‑harraay wagafat fi bakaanha fi l‑sama,ma wagaʼat muddit yoom kaamil. 
Wa l‑yoom da,yoom mislah ke ma fiih wa la gablah wa la baʼadah.Wa fi l‑yoom da,al‑insaan saʼal wa Allah khibil suʼaalah achaan Allah gaaʼid yihaarib udwaan Bani Israaʼiil.
Wa Yachuuʼ wa kulla Bani Israaʼiil gabbalo fi l‑fariig fi Gilgaal.
Wa l‑muluuk al‑khamsa al‑arrado macho allabbado fi karkuur Makhiida.
Wa naas jo gaalo le Yachuuʼ : Al‑muluuk al‑khamsa anlago mullabbidiin fi karkuur hajar Makhiida. 
Wa Yachuuʼ gaal : Dargusu hujaar kubaar wa siddu beehum khachum al‑karkuur wa khuttu naas yaharsu al‑muluuk dool.
Wa intu kamaan ma tagiifu.Aturdu udwaanku wa agtaʼo leehum al‑derib.Ma tikhalluuhum yadkhulu mudunhum achaan Allah Ilaahku sallamaahum leeku fi iideeku. 
Wa khalaas,Yachuuʼ wa Bani Israaʼiil annasaro nasur kabiir wa dammaro al‑Amuuriyiin.Wa naas chiyya bas min al‑Amuuriyiin gidro arrado wa nijo wa dakhalo fi mudunhum al‑gawiyiin.
Wa baʼad da,kulla l‑chaʼab gabbalo le Yachuuʼ fi l‑muʼaskar al‑fi Makhiida be salaam.Wa naadum waahid kula min al‑balad ma gidir yuguul cheyy didd Bani Israaʼiil.
Wa baʼad da,Yachuuʼ gaal : Fukku khachum al‑karkuur wa amurgu leyi al‑muluuk al‑khamsa. 
Wa be misil da,humman maragoohum le l‑muluuk al‑khamsa min al‑karkuur wa jaaboohum giddaam Yachuuʼ.Wa humman muluuk Uruchaliim wa Hibruun wa Yarmuut wa Lakiich wa Agluun.
Wa wakit maragoohum le l‑muluuk al‑khamsa wa jaaboohum giddaamah,Yachuuʼ naadaahum le kulla rujaal Bani Israaʼiil wa gaal le khuyyaad askarah al‑macho maʼaayah : Khuttu rijleeku fi rigaab al‑muluuk dool. Wa humman garrabo wa khatto rijleehum fi rigaab al‑muluuk.
Wa Yachuuʼ gaal : Ma takhaafo wa la tinbahtu wa laakin abgo chudaad wa fahaliin.Achaan Allah yisawwi nafs al‑cheyy fi kulla udwaanku al‑tihaarubuuhum. 
Wa baʼad da,Yachuuʼ katalaahum le l‑muluuk al‑khamsa wa allaghum fi chadar khamsa,ayyi waahid fi chadara.Wa humman gaʼado muʼallagiin lahaddi l‑achiiye.
Wa baʼad al‑harraay wagaʼat,Yachuuʼ amar yinazzulu janaazaathum min al‑chadar wa yazguluuhum fi l‑karkuur al‑awwal humman allabbado foogah.Wa saddo khachmah be hujaar kubaar wa l‑hujaar dool gaaʼidiin lahaddi l‑yoom.
Wa fi l‑yoom da,Yachuuʼ chaal hillit Makhiida wa katal malikha be l‑seef wa dammar kulla naasha lahaddi naadum waahid minhum kula ma faddal hayy.Wa Yachuuʼ sawwa fi malik Makhiida misil sawwa fi malik Ariiha.
Wa min Makhiida,Yachuuʼ wa kulla Bani Israaʼiil macho hillit Libna wa haarabooha.
Wa Libna kula Allah sallamaaha hi wa malikha fi iid Bani Israaʼiil wa humman katalo malikha be l‑seef wa dammaro kulla naasha lahaddi naadum waahid minhum kula ma faddal hayy.Wa Yachuuʼ sawwa fi malik Libna misil sawwa fi malik Ariiha.
Wa min Libna,Yachuuʼ wa kulla Bani Israaʼiil macho haasaro hillit Lakiich wa haarabooha.
Wa fi l‑yoom al‑taani,Lakiich kula Allah sallamaaha fi iid Bani Israaʼiil wa humman katalo kulla naasha be l‑seef.Wa Yachuuʼ sawwa foogha misil sawwa fi Libna.
Wa Huraam malik Gaazar ja fazaʼ le hillit Lakiich.Wa laakin Yachuuʼ gidir fooghum hu wa naasah wa katalaahum lahaddi naadum waahid minhum kula ma faddal hayy.
Wa min Lakiich,Yachuuʼ wa kulla Bani Israaʼiil macho haasaro hillit Agluun wa haarabooha.
Wa fi l‑yoom da,humman chaalooha be l‑seef wa dammaro kulla naasha.Wa Yachuuʼ sawwa foogha misil sawwa fi Lakiich.
Wa min Agluun,Yachuuʼ wa kulla Bani Israaʼiil macho hillit Hibruun wa haarabooha.
Wa humman chaalooha wa katalo malikha be l‑seef wa dammaro kulla naasha wa naas al‑hillaal al‑taabʼiinha lahaddi naadum waahid minhum kula ma faddal hayy.Wa Yachuuʼ sawwa foogha misil sawwa fi Agluun.Dammar kulla naasha.
Wa baʼad da,Yachuuʼ wa kulla Bani Israaʼiil gabbalo fi hillit Dabiir wa haarabooha.
Wa humman chaalooha wa kulla l‑hillaal al‑taabʼiinha wa katalo malikha be l‑seef wa dammaro kulla naasha lahaddi naadum waahid minhum kula ma faddal hayy.Wa Yachuuʼ sawwa fi Dabiir wa malikha misil sawwa fi Hibruun wa misil sawwa fi Libna wa malikha.
Wa be misil da,Yachuuʼ chaal kulla l‑balad yaʼni jibaalha wa junuubha wa sahalitha wa giizaanha.Hu katal muluukha lahaddi naadum waahid minhum kula ma faddal hayy.Wa dammar kulla makhluug hayy misil Allah Ilaah Bani Israaʼiil amarah beyah.
Wa Yachuuʼ chaal kulla l‑balad min Khaadich Barniiʼa wa Khazza fi l‑wati lahaddi mantagat Goochan wa Gibʼuun fi l‑munchaakh.
Wa Yachuuʼ khalab kulla l‑muluuk dool wa chaal buldaanhum fi wakit waahid achaan Allah Ilaah Bani Israaʼiil gaaʼid yihaarib leehum.
Wa baʼad da,Yachuuʼ wa kulla Bani Israaʼiil gabbalo fi l‑fariig fi Gilgaal.
Wa wakit Yaabiin malik Haasuur simiʼ be l‑khabar da,rassal naas le yikhabburu muluuk aakhariin wa hummanYubaab malik Maduunwa l‑malik hana Chimruunwa l‑malik hana Akchaaf
wa muluuk jibaal al‑munchaakhwa muluuk waadi al‑Urdunjunuub bahar al‑Jaliilwa muluuk sahalat Chafiilawa muluuk giizaan Duur fi l‑kharib
wa l‑Kanʼaaniyiinal‑gaaʼidiin sabaah wa kharibwa l‑Amuuriyiinwa l‑Hittiyiinwa l‑Firizziyiinwa l‑Yabuusiyiinal‑gaaʼidiin fi l‑jibaalwa l‑Hiwwiyiinal‑gaaʼidiin fi gaʼar jabal Harmuun fi ard Misfa.
Wa kulluhum marago be duyuuchhum.Wa humman katiiriin misil ramla hana khachum al‑bahar be kheel katiiriin wa arabaat hana harib.
Wa kulla l‑muluuk dool lammo wa jo nazalo sawa jamb een Miruum le yihaarubu Bani Israaʼiil.
Wa Allah gaal le Yachuuʼ : Ma takhaaf minhum achaan ambaakir fi nafs al‑wakit,ana nisallim al‑muluuk dool wa askarhum kulluhum maytiin le Bani Israaʼiil.Wa inta tigattiʼ araagiib kheelhum wa titichch arabaathum hana l‑harib. 
Wa Yachuuʼ wa kulla l‑rujaal al‑muhaaribiin macho hajamoohum be khafla jamb een Miruum.
Wa Allah sallamaahum le Bani Israaʼiil.Wa humman hajamoohum wa taaradoohum lahaddi Seeda al‑kabiire wa lahaddi Misrafuut Maayim wa lahaddi waadi Misfa ale l‑sabaah.Wa humman kataloohum lahaddi naadum waahid minhum kula ma faddal hayy.
Wa Yachuuʼ sawwa fooghum misil Allah amarah beyah.Hu gattaʼ araagiib kheelhum wa tachcha arabaathum hana l‑harib.
Wa fi nafs al‑wakit,Yachuuʼ gabbal wa chaal madiinat Haasuur wa katal malikha be l‑seef.Wa Haasuur di,hi bas zamaan aasima hana kulla l‑mamaalik dool.
Wa Yachuuʼ katal kulla naas Haasuur be l‑seef wa dammaraahum lahaddi ma faddal minhum makhluug hayy.Wa baʼad da,harrag al‑madiina di.
Wa Yachuuʼ chaal kulla l‑mudun dool wa katal muluukhum be l‑seef.Wa hu dammaraahum misil Muusa abd Allah amarah beyah.
Wa laakin kulla l‑mudun al‑gaaʼidiin fi l‑jibaal,Bani Israaʼiil ma harragoohum.Illa madiinat Haasuur bas Yachuuʼ harragaaha.
Wa kulla l‑khumaam hana l‑mudun dool wa l‑bahaayim,Bani Israaʼiil kasaboohum misil khaniime.Wa laakin katalo kulla naashum be l‑seef lahaddi ma faddal minhum makhluug hayy.
Wa da misil Allah gaalah le abdah Muusa wa Muusa kamaan amar beyah Yachuuʼ wa da bas al‑cheyy al‑sawwaah Yachuuʼ.Hu tabbag kulla kalaam al‑Allah amar beyah Muusa.
Wa be misil da,Yachuuʼ chaal kulla l‑balad di yaʼni jibaalha wa saharat Nagab wa kulla turaab Goochan wa sahalat Chafiila wa waadi al‑Urdun wa jibaal Israaʼiil wa sahale hana khachum al‑bahar.
Wa min al‑jabal al‑amlas al‑gaaʼid jamb Saʼiir fi l‑wati lahaddi Baʼal Gaad fi waadi Lubnaan fi gaʼar jabal Harmuun fi l‑munchaakh,hu karab kulla muluukhum wa katalaahum.
Wa muddit ayyaam katiiriin,Yachuuʼ gaaʼid yihaarib fi l‑muluuk dool.
Wa hille waahide kula ma sawwat salaam maʼa Bani Israaʼiil illa l‑Hiwwiyiin al‑gaaʼidiin fi Gibʼuun.Wa kulla l‑hillaal al‑aakhariin,humman chaaloohum fi l‑harib.
Wa Allah bas gawwa guluubhum le yihaarubu Bani Israaʼiil.Wa be da,waajib Bani Israaʼiil yidammuruuhum wa ma yihinnu minhum naadum.Wa yikammuluuhum kulluhum misil Allah amar beyah Muusa.
Wa fi l‑wakit da,Yachuuʼ macha marag Bani Anakh min al‑jibaal wa min Hibruun wa min Dabiir wa min Anaab wa min kulla jibaal Yahuuza wa min kulla jibaal Israaʼiil.Hu katalaahum kulluhum wa dammar hillaalhum.
Wa min Bani Anakh waahid kula ma faddal fi balad Bani Israaʼiil.Wa laakin waahidiin minhum faddalo fi Khazza wa Gaat wa Achduud.
Wa Yachuuʼ chaal kulla l‑balad wa da hasab kalaam Allah al‑gaalah le Muusa.Wa l‑balad di,Yachuuʼ antaaha le Bani Israaʼiil warasa le yigassumuuha ambeenaat gabaayilhum.Wa khalaas,al‑harib wagaf wa l‑balad ligat al‑raaha.
Wa awwal,Bani Israaʼiil annasaro fi muluuk itneen sabaah min bahar al‑Urdun wa chaalo arduhum min waadi Arnuun fi l‑wati lahaddi jabal Harmuun fi l‑munchaakh wa kulla arduhum ale l‑sabaah min waadi al‑Urdun.
Wa l‑awwal hu Siihuun malik al‑Amuuriyiin al‑saakin fi madiinat Hachbuun.Hu yamluk fi nuss waadi Arnuun min Aruuʼir wa fi nuss turaab Gilʼaad lahaddi waadi Yabbuukh al‑hu huduud Bani Ammuun.
Wa yamluk fi waadi al‑Urdun min bahar al‑Jaliil fi l‑munchaakh lahaddi Beet Yachiimut gariib al‑bahar al‑Mayyit wa battaan lahaddi l‑turaab fi gaʼar jabal al‑Fisga fi l‑wati.
Wa l‑malik al‑taani,hu Oog malik Baachaan al‑saakin fi Achtaruut wa Idraʼi wa hu aakhir waahid min al‑Rafaayiin.
Wa hu malak fi jabal Harmuun wa Salka wa fi kulla turaab Baachaan lahaddi huduud al‑Gachuuriyiin wa l‑Maʼaakiyiin.Wa hu malak fi nuss turaab Gilʼaad lahaddi huduud turaab Siihuun malik Hachbuun.
Wa Muusa abd Allah wa Bani Israaʼiil dammaro al‑muluuk al‑itneen dool wa Muusa anta arduhum warasa le gabiilat Raʼuubiin wa gabiilat Gaad wa nuss gabiilat Manassa.
Wa Yachuuʼ wa Bani Israaʼiil dammaro muluuk al‑balad al‑kharib le bahar al‑Urdun.Wa arduhum min Baʼal Gaad al‑fi waadi Lubnaan fi l‑munchaakh lahaddi l‑jabal al‑amlas al‑gaaʼid jamb Saʼiir fi l‑wati.Wa Yachuuʼ anta al‑ard di warasa le Bani Israaʼiil hasab gabaayilhum.
Wa dool al‑jibaal wa sahalat Chafiila wa waadi al‑Urdun wa l‑giizaan wa l‑sahara wa saharat Nagab.Wa dool buldaan al‑Hittiyiin wa l‑Amuuriyiin wa l‑Kanʼaaniyiin wa l‑Firizziyiin wa l‑Hiwwiyiin wa l‑Yabuusiyiin.
Wa l‑muluuk al‑dammaroohum hummanmalik Ariihawa malik hillit Aayal‑gaaʼide jamb Beet Iil
wa malik Uruchaliimwa malik Hibruun
wa malik Yarmuutwa malik Lakiich
wa malik Agluunwa malik Gaazar
wa malik Dabiirwa malik Gadiir
wa malik Hurmawa malik Araad
wa malik Libnawa malik Adullaam
wa malik Makhiidawa malik Beet Iil
wa malik Tafuuhwa malik Hiifar
wa malik Afiikhwa malik Chaaruun
wa malik Maduunwa malik Haasuur
wa malik Chimruun Maruumwa malik Akchaaf
wa malik Taʼnakwa malik Magiddu
wa malik Khadachwa malik Yakhnaʼaam fi Karmal
wa malik Duur fi giizaan hana Duurwa malik Guuyim fi Jaliil
wa malik Tirsa.Kulluhum ke 31 malik.
Wa Yachuuʼ bigi chaayib marra waahid wa Allah gaal leyah : Inta bigiit chaayib marra waahid wa l‑ard al‑waajib tichiiluuha kula kabiire.
Wa di hi al‑ard al‑faddalat.Chiilu kulla mudiiriiyaat al‑Filistiyiin wa l‑Gachuuriyiin
min waadi Chiihuur fi huduud Masir lahaddi huduud Akhruun fi l‑munchaakh.Wa da turaab al‑Kanʼaaniyiin al‑gaaʼidiin foogah khamsa kubaaraat hana l‑Filistiyiin.Wa humman kabiir Khazza wa kabiir Achduud wa kabiir Achgaluun wa kabiir Gaat wa kabiir Akhruun wa kabiir al‑Awwiyiin
fi l‑junuub.Wa chiilu kulla ard al‑Kanʼaaniyiin min Aara hana l‑Seeduuniyiin lahaddi Afiikh fi huduud al‑Amuuriyiin.
Wa chiilu balad al‑Gibaaliyiin wa kulla Lubnaan fi l‑sabaah min Baʼal Gaad gaʼar jabal Harmuun lahaddi Labu Hamaat.
Wa chiilu kulla l‑jabal min Lubnaan lahaddi Misrafuut Maayim al‑yaskun foogah al‑Seeduuniyiin.Wa kulla l‑sukkaan dool,ana natrudhum giddaam Bani Israaʼiil.Wa inta chiil al‑balad di wa gassimha warasa le Bani Israaʼiil be amʼiyeedaat misil ana amartak beyah.
Wa hassaʼ da,gassim al‑balad di le Bani Israaʼiil le tabga warasathum.Tisʼa gabaayil wa nuss gabiilat Manassa yalgo ard warasathum kharib le bahar al‑Urdun. 
Wa l‑nuss al‑aakhar hana gabiilat Manassa wa gabiilat Raʼuubiin wa gabiilat Gaad ligo ard warasathum sabaah le bahar al‑Urdun wa da bas al‑antaah leehum Muusa abd Allah.
Wa huduudhum min hillit Aruuʼir al‑gaaʼide fi khachum waadi Arnuun fi l‑junuub wa l‑hille al‑gaaʼide fi ust al‑waadi wa kulla l‑sahale hana Miidba lahaddi Diibuun.
Wa gisimhum indah kulla l‑mudun al‑hakam fooghum Siihuun malik al‑Amuuriyiin min Hachbuun lahaddi huduud Bani Ammuun.
Wa gisimhum indah turaab Gilʼaad wa turaab Gachuuriyiin wa l‑Maʼaakiyiin wa jabal Harmuun wa kulla turaab Baachaan lahaddi Salka.
Wa turaab Baachaan,awwal da mamlakat Oog al‑hakam fi Achtaruut wa Idraʼi wa hu aakhir waahid faddal min al‑Rafaayiin.Muusa katalaahum wa chaal arduhum.
Wa laakin Bani Israaʼiil ma chaalo ard al‑Gachuuriyiin wa la l‑Maʼaakiyiin wa be da,humman saakniin fi ust Bani Israaʼiil lahaddi l‑yoom.
Wa le gabiilat Laawi,Muusa ma antaahum ard warasa.Humman waraso al‑hadaaya al‑muharragiin al‑yigaddumuuhum le Allah Ilaah Bani Israaʼiil.Da bas bigi warasathum misil Muusa gaalah leehum.
Wa Muusa anta gisim le gabiilat Raʼuubiin hasab khuchuum buyuuthum.
Wa gisimhum min hillit Aruuʼir al‑gaaʼide fi khachum waadi Arnuun wa l‑hille al‑gaaʼide fi ust al‑waadi wa kulla l‑sahale hana Miidba
lahaddi Hachbuun wa kulla hillaalha al‑fi l‑sahale.Wa l‑hillaal dool Diibuun wa Baamoot Baʼal wa Beet Baʼal Maaʼoon
wa Yahaas wa Khadimuut wa Mifaʼat
wa Khiryataayim wa Sibma wa Saarat Chahar al‑fi jabal al‑waadi
wa Beet Faʼuur wa jabal al‑Fisga wa Beet Yachiimut.
Wa gisim gabiilat Raʼuubiin,hu kulla l‑hillaal hana l‑sahale dool wa kulla mamlakat Siihuun malik al‑Amuuriyiin al‑hakam fi Hachbuun.Muusa katalah wa katal chuyuukh Midyaan wa humman Awiya wa Raakhim wa Suur wa Huur wa Raabiʼ.Dool kubaaraat al‑malik Siihuun al‑sakano fi l‑balad di.
Wa ambeen al‑naas al‑Bani Israaʼiil kataloohum be l‑seef,fiyah al‑chawwaafi Balʼaam wileed Baʼuur.
Wa huduud gabiilat Raʼuubiin fi l‑kharib bahar al‑Urdun wa l‑ard al‑jambah.Wa dool al‑mudun wa l‑hillaal al‑ligoohum gabiilat Raʼuubiin warasa hasab khuchuum buyuuthum.
Wa Muusa anta gisim le gabiilat Gaad hasab khuchuum buyuuthum.
Wa gisimhum ard Yaʼziir wa kulla mudun Gilʼaad wa nuss hana ard Bani Ammuun lahaddi hillit Aruuʼir al‑mugaabile madiinat Rabba.
Wa gisimhum min madiinat Hachbuun lahaddi Raamat al‑Misfa wa Batuniim wa min Mahanaayim lahaddi huduud Luudabaar.
Wa jamb waadi al‑Urdun,antaahum Beet Haaraam wa Beet Nimra wa Sukkuut wa Safuun.Wa dool al‑hillaal al‑faddalo min mamlakat Siihuun malik Hachbuun.Wa huduudhum fi l‑kharib,humman bahar al‑Urdun wa hawaaleeyah lahaddi bahar al‑Jaliil fi l‑munchaakh.Kulla arduhum sabaah le bahar al‑Urdun.
Wa dool al‑mudun wa l‑hillaal al‑ligoohum gabiilat Gaad warasa hasab khuchuum buyuuthum.
Wa Muusa anta gisim le nuss gabiilat Manassa hasab khuchuum buyuuthum.
Wa gisimhum min Mahanaayim lahaddi kulla turaab Baachaan wa da kulla ard mamlakat Oog malik Baachaan wa kulla furgaan Yayiir al‑gaaʼidiin fi Baachaan,adadhum 60 fariig.
Wa gisimhum nuss hana mantaga Gilʼaad wa Achtaruut wa Idraʼi wa dool hillaal mamlakat Oog fi Baachaan.Kulla l‑turaab da antooh le nuss khuchuum buyuut Makiir wileed Manassa.
Wa wakit Muusa fi kadaadit Muwaab,gassam al‑warasa di wa hi al‑ard fi sabaah le bahar al‑Urdun mugaabil hillit Ariiha.
Wa laakin le gabiilat Laawi,Muusa ma antaahum ard warasa achaan warasathum di yakhdumu le Allah Ilaah Bani Israaʼiil misil hu gaalah leehum.
Wa daahu al‑ard al‑ligooha Bani Israaʼiil misil warasa fi balad Kanʼaan.Wa l‑naas al‑gassamooha leehum humman raajil al‑diin Aliʼaazar wa Yachuuʼ wileed Nuun wa chuyuukh aayilaat gabaayil Bani Israaʼiil.
Wa l‑warasa di bigat le tisʼa gabaayil wa nuss gabiilat Manassa be amʼiyeedaat misil Allah amar beyah be waasitat Muusa.
Awwal,Muusa anta le itneen gabiila wa nuss gabiilat Manassa warasa sabaah le bahar al‑Urdun.Wa laakin le l‑Laawiyiin ma antaahum warasa maʼa l‑gabaayil al‑aakhariin.
Achaan Iyaal Yuusuf bigo itneen gabiila wa humman gabiilat Manassa wa gabiilat Afraayim.Wa ma anto ard warasa le gabiilat Laawi fi l‑balad illa antoohum hillaal al‑yaskunu fooghum wa ard hana sarha le bahaayimhum wa maalhum.
Wa Bani Israaʼiil sawwo misil Allah amar beyah Muusa wa humman algaasamo al‑balad.
Wa yoom waahid,naas min gabiilat Yahuuza jo le Yachuuʼ fi Gilgaal.Wa Kaalib wileed Yafuuna al‑Khinaazi gaal leyah : Inta taʼarif tamaam kalaam Allah al‑gaalah le l‑nabi Muusa fi sababi anawa fi sababak inta wakit aniina fi Khaadich Barniiʼa.
Ana umri 40 sana wakit Muusa abd Allah rassalaani min Khaadich Barniiʼa le nuruukh al‑baladwa ana kallamt leyah be kulla cheyy al‑chiftah hasab maʼrafati.
Wa akhwaani al‑macho maʼaayi jo wa be kalaamhum khawwafo al‑chaʼab.Wa laakin ana taabaʼt Allah Ilaahi be kulla niiyti.
Wa fi l‑yoom da,Muusa halaf leyi wa gaal :‹ Al‑balad al‑inta rukht foogha tabga daayman warasa leek inta wa le zurriiytak achaan inta taabaʼt Allah Ilaahi be kulla niiytak. ›
 Wa hassaʼ,daahu Allah antaani umur tawiil hasab kalaamah wa min Allah gaal al‑kalaam da le Muusa,indah 45 sana.Wa fi kulla l‑wakit da,Bani Israaʼiil gaaʼidiin fi l‑sahara.Wa l‑yoom,daahu indi 85 sana.
Wa l‑yoom,indi nafs al‑gudra wakit Muusa rassalaani namchi nuruukh al‑balad.Wa l‑gudra al‑hassaʼ indi,hi misil al‑gudra al‑indi wakit nihaarib aw wakit namchi wa naji min al‑harib.
Wa khalaas,antiini ard fi l‑jibaal misil Allah gaalah fi l‑yoom da.Achaan fi l‑yoom da,inta irift kadar Bani Anakh gaaʼidiin fi l‑ard di fi mudun gawiyiin.Wa laakin kan Allah yukuun maʼaayi,ana nichiil minhum al‑ard di misil Allah gaalah. 
Wa Yachuuʼ baarak Kaalib wileed Yafuuna wa antaah hillit Hibruun misil warasa.
Wa be sabab da,Kaalib wileed Yafuuna al‑Khinaazi ligi Hibruun misil warasa lahaddi l‑yoom achaan hu taabaʼ Allah Ilaah Bani Israaʼiil be kulla niiytah.
Wa gabul da,Hibruun usumha Kharyat Arbaʼa.Wa Arbaʼa da hu raajil maʼruuf fi Bani Anakh.Wa khalaas,al‑harib wagaf wa l‑balad ligat al‑raaha.
Wa daahu gisim al‑ard hana gabiilat Yahuuza hasab khuchuum buyuuthum min huduud Adoom le saharat Siin wa lahaddi saharat Nagab fi aakhir al‑junuub.
Wa huduudhum fi l‑junuub min khachum al‑bahar al‑Mayyit al‑mugaabil al‑junuub.
Wa min hinaak,al‑huduud yihawwugu junuub le giizaan al‑Agaarib wa yiʼaddu be saharat Siin.Wa l‑huduud dool yatlaʼo junuub le Khaadich Barniiʼa wa yamchu le turaab Hasruun wa yatlaʼo ale Addaar wa yigabbulu ale turaab Gargaʼ.
Wa min al‑bakaan da,yiʼaddu be Asmuun lahaddi waadi Masir wa minnah lahaddi l‑bahar al‑Abyad.Wa dool bas huduudhum min jiihat al‑junuub.
Wa huduudhum fi l‑sabaah yamchu min al‑bahar al‑Mayyit lahaddi khachum bahar al‑Urdun.Wa min al‑munchaakh,al‑huduud yabdo min nafs al‑bakaan fi khachum bahar al‑Urdun
wa yatlaʼo lahaddi Beet Hugla wa yiʼaddu munchaakh le Beet Araba wa yatlaʼo lahaddi l‑hajar al‑binaaduuh Buuhan usum hana wileed Raʼuubiin.
Wa l‑huduud yamchu ale Dabiir be waadi Akuur wa yigabbulu munchaakh ale Gilgaal al‑mugaabile al‑gooz hana Aduumiim al‑gaaʼid wati le l‑waadi.Al‑huduud dool yiʼaddu gariib le almi hana Een Chams wa yamchu lahaddi Een Ruugil.
Wa l‑huduud yiʼaddu be waadi Bani Hinnuum wa l‑dilleeye al‑wati le jabal al‑Yabuusiyiin yaʼni Uruchaliim.Wa minha yatlaʼo lahaddi raas al‑jabal al‑mugaabil waadi Bani Hinnuum fi l‑kharib fi khachum waadi Rafaayiin fi l‑munchaakh.
Wa l‑huduud yigabbulu min raas al‑jabal lahaddi Een Niftuuh wa yamchu ale l‑hillaal al‑fi jabal Afruun wa yigabbulu ale Baʼla yaʼni Kharyat Yaʼariim.
Wa min Baʼla,al‑huduud yigabbulu kharib ale jabal Saʼiir wa yatlaʼo fi l‑dilleeye hana jabal al‑Khaabaat fi l‑munchaakh yaʼni jabal Kasaaluun.Wa yiddallo be Beet Chams wa yiʼaddu be Timna.
Wa l‑huduud yamchu lahaddi l‑dilleeye hana hillit Akhruun fi l‑munchaakh wa yigabbulu ale Chikaaruun wa yiʼaddu be jabal Baʼla wa yamchu lahaddi Yabniyiil wa yagiifu fi l‑bahar al‑Abyad.
Wa khalaas al‑bahar al‑Abyad yabga huduudhum fi l‑khariib.Wa dool bas al‑huduud min kulli jiihe hana ard gabiilat Yahuuza hasab khuchuum buyuuthum.
Wa Kaalib wileed Yafuuna ligi gismah min gabiilat Yahuuza wa da hasab kalaam Allah le Yachuuʼ.Wa antooh Kharyat Arbaʼa yaʼni Hibruun.Wa Arbaʼa da hu jidd hana Bani Anakh.
Wa Kaalib tarad talaata khuchuum buyuut min Bani Anakh wa chaal minhum arduhum wa humman Chiichaay wa Akhimaan wa Talmaay.
Wa min al‑bakaan da,hu gamma didd sukkaan Dabiir al‑awwal usumha Kharyat Siifar.
Wa Kaalib gaal : Al‑naadum al‑hajam Kharyat Siifar wa chaalha,ana nantiih bineeyti Aksa yaakhudha. 
Wa Utniyiil wileed Khinaaz akhu Kaalib hajam Kharyat Siifar wa chaalha.Wa Kaalib antaah bineeytah Aksa le yaakhudha.
Wa laakin min jaat leyah,hi harrachatah wa gaalat : Asʼal abuuyi yantiik zereʼ. Wa baʼad hi addallat min humaarha,Kaalib gaal leeha : Tidoori chunu ? 
Wa hi raddat leyah wa gaalat : Hassaʼ da,baarikni.Inta anteetni turaab fi saharat Nagab wa hassaʼ da,antiini uyuun almi kula. Wa hu antaaha uyuun almi al‑foog wa l‑tihit kula.
Wa di bas al‑ard al‑antooha warasa le gabiilat Yahuuza hasab khuchuum buyuuthum.
Wa l‑mudun hana gabiilat Yahuuza al‑fi huduud Adoom fi l‑junuub,humman Khabsiil wa Idar wa Yaguur
wa Khiina wa Diimuuna wa Adʼaada
wa Khadach wa Haasuur wa Yitnaan
wa Ziif wa Talam wa Baʼaluut
wa Haasuur Hadatta wa Kharyuut Hasruun al‑binaaduuha Haasuur
wa Amaam wa Chamaʼ wa Mulaada
wa Hasar Gadda wa Hachmuun wa Beet Faalat
wa Hasar Chuuʼal wa Biir Sabʼa wa l‑hillaal al‑taabʼiin leeha
wa Baʼla wa Iyyiim wa Asam
wa Alituulad wa Kasiil wa Hurma
wa Sikhlaag wa Madmanna wa Sansanna
wa Labawuut wa Chilhiim wa Een Rimmuun.Wa be l‑jumla 29 madiina wa hillaalhum al‑taabʼiin leehum.
Wa mudunhum al‑fi sahalat Chafiila humman Achtawuul wa Saarʼa wa Achna
wa Zanuuh wa Een Ganniim wa Tafuuh wa Inaam
wa Yarmuut wa Adullaam wa Suuku wa Aziikha
wa Chaʼaraayim wa Aditaayim wa Gadiira wa Gadiiruutaayim.Wa be l‑jumla 14 madiina wa hillaalhum al‑taabʼiin leehum.
Wa waraso battaan Sinaan wa Hadaacha wa Migdal Gaad
wa Dilʼaan wa Misfa wa Yakhtiil
wa Lakiich wa Buskhat wa Agluun
wa Kabbuun wa Lahmaas wa Kitliich
wa Gadiiruut wa Beet Daguun wa Naʼama wa Makhiida.Wa be l‑jumla 16 madiina wa hillaalhum al‑taabʼiin leehum.
Wa waraso battaan Libna wa Atar wa Achan
wa Yiftaah wa Achna wa Nasiib
wa Khaʼiila wa Akziib wa Mariicha.Wa be l‑jumla 9 madiina wa hillaalhum al‑taabʼiin leehum.
Wa waraso Akhruun wa l‑hillaal al‑taabʼiin leeha.
Wa min Akhruun huduudhum yamchu kharib le Achduud wa hillaalha.
Waraso Achduud wa l‑hillaal al‑taabʼiin leeha wa Khazza wa l‑hillaal al‑taabʼiin leeha wa lahaddi waadi Masir fi khachum al‑bahar al‑Abyad.
Wa waraso battaan mudun al‑gaaʼidiin fi l‑jibaal wa humman Chamiir wa Yattiir wa Suuku
wa Danna wa Kharyat Sanna yaʼni Dabiir
wa Anaab wa Achtimu wa Aniim
wa Goochan wa Huluun wa Giilu.Wa be l‑jumla 11 madiina wa hillaalhum al‑taabʼiin leehum.
Wa waraso battaan fi Araab wa Ruuma wa Ichʼaan
wa Yaanuum wa Beet Tafuuh wa Afiikha
wa Humta wa Kharyat Arbaʼa yaʼni Hibruun wa Siiʼuur.Wa be l‑jumla 9 madiina wa hillaalhum al‑taabʼiin leehum.
Wa waraso battaan fi Maaʼoon wa Karmal wa Ziif wa Yutta
wa Yazraʼiil wa Yakhdaʼaam wa Zanuuh
wa Khayiin wa Gibeeʼa wa Timna.Wa be l‑jumla 10 madiina wa hillaalhum al‑taabʼiin leehum.
Wa waraso battaan ligo Halhuul wa Beet Suur wa Gaduur
wa Maʼaarat wa Beet Anuut wa Alitakhuun.Wa be l‑jumla 6 madiina wa hillaalhum al‑taabʼiin leehum.
Wa waraso battaan Kharyat Baʼal yaʼni Kharyat Yaʼariim wa Rabba.Be l‑jumla 2 madiina wa hillaalhum al‑taabʼiin leehum.
Wa fi l‑sahara,waraso Beet Araba wa Middiin wa Sikaaka
wa Nibchaan wa madiinat al‑Mileh wa Een Jidi.Be l‑jumla 6 madiina wa hillaalhum al‑taabʼiin leehum.
Wa laakin gabiilat Yahuuza ma gidro chaalo ard al‑Yabuusiyiin al‑saakniin fi Uruchaliim.Wa l‑Yabuusiyiin gaaʼidiin yaskunu fi Uruchaliim fi usut gabiilat Yahuuza lahaddi l‑yoom.
Wa gisim al‑ard hana zurriiyit Yuusuf yamchi min bahar al‑Urdun gariib le Ariiha lahaddi sabaah le Een Ariiha wa yatlaʼ ale l‑sahara min Ariiha lahaddi jibaal Beet Iil.
Wa min Beet Iil,al‑huduud yamchu ale Luuz wa yufuutu be huduud al‑Arkiyiin fi Ataruut.
Wa yamchu ale huduud al‑Yaflitiyiin fi l‑kharib wa lahaddi huduud Beet Huruun al‑tihit wa lahaddi Gaazar wa lahaddi khachum al‑bahar al‑Abyad.
Wa zurriiyit Yuusuf al‑humman gabaayil Manassa wa Afraayim kula ligo warasathum.
Wa daahu huduud al‑ard hana gabiilat Afraayim hasab khuchuum buyuuthum.Min Ataruut Addaar fi l‑sabaah,huduud warasathum yiʼaddu be Beet Huruun al‑foog
wa yamchu lahaddi l‑bahar al‑Abyad.Wa fi l‑munchaakh,al‑huduud yamchu ale Mikmata wa yigabbulu sabaah ale Taanat Chiilooh wa yamchu sabaah ale Yanuuh.
Wa l‑huduud dool yamchu min Yanuuh lahaddi Ataruut wa Naʼara wa yalhago Ariiha wa minha lahaddi bahar al‑Urdun.
Wa min Tafuuh,al‑huduud yamchu kharib lahaddi waadi Khaana wa yagiifu fi l‑bahar al‑Abyad.Wa da l‑ard al‑ligo warasa gabiilat Afraayim hasab khuchuum buyuuthum.
Wa fi mudun aakhariin al‑antoohum warasa le gabiilat Afraayim fi usut ard gabiilat Manassa wa l‑hillaal al‑taabʼiin le l‑mudun dool.
Wa laakin ma chaalo ard al‑Kanʼaaniyiin al‑gaaʼidiin fi Gaazar.Wa l‑Kanʼaaniyiin dool gaaʼidiin yaskunu fi usut gabiilat Afraayim lahaddi l‑yoom wa bigo abiid yakhdumu leehum.
Wa gabiilat Manassa bikir Yuusuf kula ligo gisim al‑ard.Wa Makiir hu bikir Manassa wa abu Gilʼaad.Wa hu ligi turaab Gilʼaad wa Baachaan sabaah bahar al‑Urdun achaan hu muhaarib kabiir.
Wa khuchuum buyuut al‑aakhariin hana gabiilat Manassa kula ligo gisim al‑ard.Wa humman khuchuum buyuut hana Abiʼaazar wa iyaal Hilakh wa iyaal Asriyiil wa iyaal Chakiim wa iyaal Hiifar wa iyaal Chamiidaʼ.Wa dool kulluhum dukuur hana gabiilat Manassa wileed Yuusuf hasab khuchuum buyuuthum.
Wa Saluufhad wileed Hiifar wileed Gilʼaad wileed Makiir wileed Manassa ma jaab wulaad wa laakin jaab banaat bas.Wa banaatah asaameehin Mahla wa Nuuʼa wa Hugla wa Milka wa Tirsa.
Wa l‑banaat deel jin giddaam raajil al‑diin Aliʼaazar wa giddaam Yachuuʼ wileed Nuun wa giddaam al‑chuyuukh wa gaalan : Allah amar Muusa yantiina warasa fi usut akhwaanna. Wa khalaas hasab kalaam Allah,antoohin warasa fi lubb akhwaanhin awlaad abuuhin.
Wa gabiilat Manassa ligat achara gisim.Wa da bala turaab Gilʼaad wa Baachaan sabaah le bahar al‑Urdun
achaan banaat Manassa ligan warasathin ambeen akhwaanhin.Wa laakin turaab Gilʼaad le zurriiyit Manassa al‑aakhariin.
Wa huduud Manassa yamchu min Achiir lahaddi Mikmata mugaabil Chakiim wa yamchu ale l‑junuub lahaddi bakaan sukkaan Een Tafuuh.
Wa ard Tafuuh hi hana Manassa wa laakin hillit Tafuuh al‑fi huduud Manassa,hi hana gabiilat Afraayim.
Wa l‑huduud yamchu le waadi Khaana fi l‑wati.Wa l‑hillaal hana l‑bakaan da,antoohum le gabiilat Afraayim kan gaaʼidiin fi ard gabiilat Manassa kula.Wa huduud gabiilat Manassa yamchu munchaakh le l‑waadi wa yagiifu fi l‑bahar al‑Abyad.
Wa be da,gabiilat Afraayim ale l‑wati wa gabiilat Manassa ale l‑munchaakh wa huduudhum fi l‑kharib al‑bahar al‑Abyad.Wa munchaakh le ard gabiilat Manassa fi ard gabiilat Achiir wa ard gabiilat Yassaakar fi l‑sabaah.
Wa gabiilat Manassa ligo mudun fi ard Yassaakar wa ard Achiir.Wa l‑mudun dool humman Beet Chaan wa Yiblaʼaam wa l‑hillaal al‑taabʼiin leehum wa Duur wa Een Duur wa Taʼnak wa Magiddu wa sukkaanhum wa l‑hillaal al‑taabʼiin leehum.Wa da,talaata manaatig.
Wa laakin gabiilat Manassa ma gidrat tichiilu al‑mudun dool wa l‑Kanʼaaniyiin gaʼado fi l‑balad di.
Wa wakit Bani Israaʼiil bigo gawiyiin,gidro abbado al‑Kanʼaaniyiin.Wa laakin ma gidro chaalo minhum arduhum.
Wa zurriiyit Yuusuf gaalo le Yachuuʼ : Maala tantiina warasa gisim waahid bas kan aniina naas katiiriin achaan Allah baarakaana ? 
Wa Yachuuʼ gaal leehum : Kan intu naas katiiriin wa jibaal Afraayim dayyig leeku,amchu fi l‑khaaba wa chiilu le nufuusku bakaan fi balad al‑Firizziyiin wa l‑Rafaayiin. 
Wa zurriiyit Yuusuf gaalo leyah : Sahiih al‑jibaal wiheedhum ma yitimmuuna wa laakin al‑Kanʼaaniyiin al‑saakniin fi l‑sahale hana l‑balad di induhum arabaat hana hadiid wa naas al‑gaaʼidiin fi Beet Chaan wa hillaalha al‑taabʼiin leeha wa l‑fi waadi Yazraʼiil kula. 
Wa Yachuuʼ gaal le zurriiyit Yuusuf yaʼni gabiilat Afraayim wa gabiilat Manassa : Intu naas katiiriin wa induku gudra ziyaada.Ma waajib gisimku yabga waahid.
Wa hassaʼ da,chiilu balad al‑jibaal hatta kan hi khaaba kula agtaʼo chadarha wa agoodu foogha.Wa aturdu al‑Kanʼaaniyiin hatta kan humman induhum arabaat hana hadiid wa gudra kula. 
Wa baʼad khatto kulla l‑balad tihit hukumhum,kulla mujtamaʼ Bani Israaʼiil lammo fi Chiilooh wa bano kheemat al‑ijtimaaʼ.
Wa min Bani Israaʼiil,fi sabʼa gabaayil al‑lissaaʼ ma ligo warasathum.
Wa Yachuuʼ gaal le Bani Israaʼiil : Le mata taabo ma tamchu tichiilu al‑balad al‑antaaha leeku Allah Rabb juduudku ?
Aʼazulu talaata rujaal min ayyi gabiila wa ana nirassilhum yamchu yuruukhu al‑balad.Wa yaktubu rasim huduud ard al‑warasa al‑muwaafge le ayyi gabiila wa yigabbulu leyi.
Wa humman yigassumu al‑balad al‑faddalat ale sabʼa gisim.Wa gabiilat Yahuuza yagoodu fi turaabhum fi l‑wati wa zurriiyit Yuusuf yagoodu fi turaabhum fi l‑munchaakh.
Amchu wa aktubu rasim huduud al‑balad hasab al‑sabʼa gisim wa jiibuuh leyi hini giddaami.Wa ana nisawwi amʼiyeedaat giddaam Allah Ilaahna achaan naʼarfu al‑gisim le ayyi gabiila.
Wa laakin ma fi gisim ambeenaatku le l‑Laawiyiin achaan humman warasathum khidmit rujaal al‑diin.Wa gabiilat Gaad wa gabiilat Raʼuubiin wa nuss gabiilat Manassa humman ligo gisimhum sabaah khaadi le bahar al‑Urdun.Wa da l‑gisim al‑antaah leehum Muusa abd Allah. 
Wa l‑rujaal al‑azaloohum jahhazo le l‑machi.Wa gubbaal ma yamchu,Yachuuʼ gaal leehum : Amchu ruukhu al‑balad wa aktubu rasimha wa gabbulu leyi hini.Wa ana nisawwi amʼiyeedaat giddaam Allah hini fi Chiilooh achaan naʼarfu al‑gisim le ayyi gabiila. 
Wa l‑rujaal dool macho chaggo al‑balad wa katabo rasim al‑hillaal hasab al‑sabʼa gisim.Wa gabbalo le Yachuuʼ fi l‑fariig fi Chiilooh.
Wa Yachuuʼ sawwa leehum amʼiyeedaat giddaam Allah fi Chiilooh.Wa be da,Yachuuʼ gassam al‑balad le Bani Israaʼiil hasab al‑gisim al‑wagaʼ le ayyi gabiila.
Wa l‑gisim al‑awwal antooh le gabiilat Banyaamiin hasab khuchuum buyuuthum.Wa l‑turaab al‑ligooh gaaʼid ambeen turaab gabiilat Yahuuza wa turaab zurriiyit Yuusuf.
Wa min jiihat al‑munchaakh,huduudhum yamchu min bahar al‑Urdun lahaddi l‑dilleeye hana Ariiha fi l‑munchaakh wa lahaddi balad al‑jibaal al‑fi l‑kharib wa yagiifu fi saharat Beet Awan.
Wa min al‑bakaan da,al‑huduud yamchu lahaddi Luuz wa yiʼaddi jamb al‑dilleeye al‑fi junuub Luuz yaʼni Beet Iil.Wa l‑huduud yiddallo ale Ataruut Addaar wa yamchu ale l‑jabal al‑gaaʼid junuub min Beet Huruun al‑tihit.
Wa l‑huduud yigabbulu ale l‑kharib wa yamchu ale l‑junuub min al‑jabal al‑mugaabil Beet Huruun.Wa yamchu le Kharyat Baʼal yaʼni Kharyat Yaʼariim al‑hi hille hint gabiilat Yahuuza.Wa dool al‑huduud min jiihat al‑kharib.
Wa min jiihat al‑junuub huduudhum yabdo min Kharyat Yaʼariim wa yamchu ale l‑kharib lahaddi Een Niftuuh.
Wa l‑huduud yamchu taraf al‑jabal al‑mugaabil waadi Bani Hinnuum al‑gaaʼid munchaakh le waadi Rafaayiin.Wa l‑huduud yamchu min waadi Bani Hinnuum be l‑dilleeye al‑junuubiiye hana jabal al‑Yabuusiyiin wa yiddallo ale Een Ruugil.
Wa l‑huduud yigabbulu munchaakh lahaddi Een Chams wa lahaddi Galiiluut al‑mugaabile al‑gooz hana l‑Aduumiim.Wa l‑huduud yamchu ale l‑hajar hana Buuhan wileed Raʼuubiin.
Wa l‑huduud yiʼaddu be l‑dilleeye al‑tidalli fi waadi al‑Urdun wa yamchu ale l‑junuub fi waadi al‑Urdun.
Wa l‑huduud yiʼaddu ale munchaakh le l‑dilleeye hana Beet Hugla wa yamchu lahaddi munchaakh le l‑bahar al‑Mayyit bakaan al‑yusubb foogah bahar al‑Urdun.Wa dool al‑huduud min al‑junuub.
Wa l‑huduud min sabaah hu bahar al‑Urdun.Wa da bas ard warasa hana gabiilat Banyaamiin hasab khuchuum buyuuthum be huduudhum min kulli jiihe.
Wa l‑mudun hana gabiilat Banyaamiin hasab khuchuum buyuuthum humman Ariiha wa Beet Hugla wa Imakh Khasiis
wa Beet Araba wa Samaraayim wa Beet Iil
wa Awiim wa Faara wa Ufra
wa Kafar Ammuuna wa Ufni wa Gabaʼ.Wa be l‑jumla 12 mudun wa l‑hillaal al‑taabʼiin leehum.
Wa battaan Gibʼuun wa l‑Raama wa Biiruut
wa Misfa wa Kafiira wa Mussa
wa Raakhim wa Yirfiil wa Taraala
wa Siilaʼ wa Alif wa madiinat al‑Yabuusiyiin yaʼni Uruchaliim wa Gibeeʼa wa Kharyat Yaʼariim.Wa be l‑jumla 14 mudun wa hillaalhum al‑taabʼiin leehum.Wa da kulla ard warasa hint gabiilat Banyaamiin hasab khuchuum buyuuthum.
Wa l‑gisim al‑taani antooh le gabiilat Chimʼuun hasab khuchuum buyuuthum.Wa ard warasathum gaaʼide fi usut ard warasat gabiilat Yahuuza.
Wa l‑turaab al‑ligooh warasa indah mudun Biir Sabʼa wa Chabaʼ wa Mulaada
wa Hasar Chuuʼal wa Baala wa Asam
wa Alituulad wa Batuul wa Hurma
wa Sikhlaag wa Beet Markabuut wa Hasar Suusa
wa Beet Labawuut wa Charuuheen.Wa be l‑jumla 13 mudun wa hillaalhum al‑taabʼiin leehum.
Wa Een wa Rimmuun wa Atar wa Achan.Wa be l‑jumla 4 mudun wa hillaalhum al‑taabʼiin leehum
wa battaan kulla l‑hillaal al‑muhawwigiin al‑mudun dool lahaddi Baʼalat Biir yaʼni Raamat al‑junuub.Wa di bas ard warasa hint gabiilat Chimʼuun hasab khuchuum buyuuthum.
Wa gisim hana gabiilat Chimʼuun chaalooh min ard warasa hint gabiilat Yahuuza.Achaan gisim hana gabiilat Yahuuza kabiir leehum ziyaada wa be misil da bas,gabiilat Chimʼuun ligo arduhum fi usut ard warasat gabiilat Yahuuza.
Wa l‑gisim al‑taalit antooh le gabiilat Zabuluun hasab khuchuum buyuuthum.Wa huduud ard warasathum yamchu lahaddi Saariid.
Min hinaak,huduudhum yatlaʼo ale l‑kharib lahaddi Marʼala wa yalhago Dabbaacha wa l‑waadi al‑mugaabil Yakhnaʼaam.
Wa min Saariid,al‑huduud yigabbulu ale l‑sabaah lahaddi turaab Kisluut Taabuur wa yamchu ale Dabra wa yatlaʼo lahaddi Yafiiʼa.
Wa min al‑bakaan da,al‑huduud yamchu sabaah lahaddi Gaat Hiifar wa Itta Khaasiin.Wa minha yamchu ale Rimmuun wa yigabbulu ale Niiʼa.
Wa min al‑munchaakh,al‑huduud yihawwugu Hannatuun wa yamchu lahaddi waadi Yiftahiil.
Wa humman ligo al‑mudun Khattaat wa Nahlaal wa Chimruun wa Yidaala wa Beet Laham.Wa be l‑jumla 12 mudun wa l‑hillaal al‑taabʼiin leehum.
Wa dool bas al‑mudun wa hillaalhum al‑taabʼiin leehum al‑ligoohum warasa gabiilat Zabuluun hasab khuchuum buyuuthum.
Wa l‑gisim al‑raabiʼ antooh le gabiilat Yassaakar hasab khuchuum buyuuthum.
Wa huduudhum yamchu ale Yazraʼiil wa Kasuluut wa Chuunam
wa Hafaraayim wa Chiyuun wa Anaharat
wa Rabbiit wa Khichyuun wa Abiis
wa Raamat wa Een Ganniim wa Een Hadda wa Beet Fasiis.
Wa l‑huduud yiwassulu ale Taabuur wa Chahsiima wa Beet Chams wa yamchu lahaddi bahar al‑Urdun.Wa be l‑jumla 16 mudun wa hillaalhum al‑taabʼiin leehum.
Wa dool bas al‑mudun wa hillaalhum al‑taabʼiin leehum al‑ligoohum warasa gabiilat Yassaakar hasab khuchuum buyuuthum.
Wa l‑gisim al‑khaamis antooh le gabiilat Achiir hasab khuchuum buyuuthum.
Wa huduudhum fi Halkha wa Hali wa Baatan wa Akchaaf
wa Allamalik wa Amʼaad wa Michaal.Fi l‑kharib,yamchu min jabal al‑Karmal lahaddi Chiihuur Libna
wa yigabbulu sabaah ale Beet Daguun wa yamchu ale huduud gabiilat Zabuluun wa waadi Yiftahiil munchaakh le Beet Imakh wa Naʼiil.Wa yamchu ale jiihat Kaabuul
wa ale Abduun wa Rahuub wa Hammuun wa Khaana lahaddi Seeda al‑kabiire.
Wa l‑huduud yigabbulu ale l‑Raama wa lahaddi madiinat Suur al‑gawiiye.Wa l‑huduud yigabbulu lahaddi Huusa wa l‑bahar al‑Abyad wa yufuutu be Mahlab wa Akziib
wa Umma wa Afiikh wa Rahuub.Wa be l‑jumla 22 mudun wa hillaalhum al‑taabʼiin leehum.
Wa dool bas al‑mudun wa hillaalhum al‑taabʼiin leehum al‑ligoohum ard warasa gabiilat Achiir hasab khuchuum buyuuthum kulla.
Wa l‑gisim al‑saadis antooh le gabiilat Naftaali hasab khuchuum buyuuthum.
Wa huduudhum yamchu min Hiilaf wa l‑chadar al‑kubaar hana Saʼnaniim wa Adaami Nakhab wa Yabniyiil lahaddi Lakhuum wa yagiifu fi bahar al‑Urdun.
Wa min al‑kharib,al‑huduud yigabbulu lahaddi Aznuut Taabuur wa minha yamchu lahaddi Huugug wa lahaddi turaab gabiilat Zabuluun fi l‑junuub wa lahaddi turaab gabiilat Achiir fi l‑kharib wa Yahuuza gariib le bahar al‑Urdun ale sabaah.
Wa l‑mudun al‑gawiyiin humman Siddiim wa Siir wa Hammat wa Rakhat wa Kinaarat
wa Adama wa l‑Raama wa Haasuur
wa Khadach wa Idraʼi wa Een Haasuur
wa Yirwuun wa Migdaliil wa Huuriim wa Beet Anaat wa Beet Chams.Wa be l‑jumla 19 mudun wa hillaalhum al‑taabʼiin leehum.
Wa dool bas al‑mudun wa hillaalhum al‑taabʼiin leehum al‑ligoohum warasa gabiilat Naftaali hasab khuchuum buyuuthum.
Wa l‑gisim al‑saabiʼ antooh le gabiilat Daan hasab khuchuum buyuuthum.
Wa huduud ard warasathum Saarʼa wa Achtawuul wa Iir Chams
wa Chaʼalbiin wa Ayyaluun wa Yitla
wa Iluun wa Timna wa Akhruun
wa Alitakha wa Gibbatuun wa Baʼala
wa Yihuud wa Bani Barakh wa Gaat Rimmuun
wa Almi Yarguun wa Rakhuun wa l‑turaab al‑mugaabil Yaafa.
Wa laakin gabiilat Daan ma gidro yalgo turaabhum.Wa fi chaan da,humman gammo didd sukkaan Lacham haaraboohum wa kataloohum be l‑seef wa chaalo hillithum minhum.Wa gaʼado foogha wa sammooha Daan be usum jidduhum.
Wa dool bas al‑mudun wa hillaalhum al‑taabʼiin leehum al‑ligoohum warasa gabiilat Daan hasab khuchuum buyuuthum.
Wa baʼad gassamo ard warasathum be kulla huduudha,Bani Israaʼiil anto ard le Yachuuʼ wileed Nuun fi usuthum.
Wa hasab kalaam Allah,humman antooh al‑madiina al‑hu dawwaraaha yaʼni Timna Saarah fi jibaal Afraayim.Wa hu banaaha wa sakan foogha.
Wa da bas gisim al‑ard al‑sawwooh raajil al‑diin Aliʼaazar wa Yachuuʼ wileed Nuun wa chuyuukh aayilaat gabaayil Bani Israaʼiil be amʼiyeedaat.Sawwooh be amʼiyeedaat giddaam Allah fi Chiilooh fi madkhal kheemat al‑ijtimaaʼ.Wa be misil da,humman gassamo al‑balad.
Wa Allah hajja le Yachuuʼ wa gaal :
 Guul le Bani Israaʼiil :‹ Khassusu leeku mudun hana luju hasab al‑kalaam al‑ana gultah leeku be waasitat Muusa.
Wa naadum al‑katal dimme bala raayah yagdar yajri le waahide minhum.Wa l‑mudun dool yagdaro yahfado al‑kaatil min siid al‑taar.
Wa l‑kaatil yajri le waahide min al‑mudun dool wa wakit yiwassil fi khachum baab al‑madiina,hu yigaabil kubaaraat al‑madiina wa yihajji leehum muchkiltah.Baʼad da,humman yantu izin yadkhul fi madiinithum wa yantuuh bakaan yagood fi usuthum.
Wa kan siid al‑taar macha waraayah kula,humman ma yisallumuuh leyah achaan hu katal dimme bala raayah wa ma indah leyah ayyi karaahiiye min awwal.
Wa yagood fi l‑madiina di lahaddi yagiif giddaam al‑mujtamaʼ le yihaakumuuh wa lahaddi moot kabiir rujaal al‑diin hana l‑zaman da.Wa baʼad da,al‑kaatil yagdar yigabbil fi madiintah wa fi beetah yaʼni fi l‑madiina al‑hu jara minha.› 
Wa khalaas,Bani Israaʼiil khassaso Khadach al‑Jaliil al‑fi jibaal Naftaali wa Chakiim al‑fi jibaal Afraayim wa Kharyat Arbaʼa yaʼni Hibruun al‑fi jibaal Yahuuza.
Wa khaadi le bahar al‑Urdun wa sabaah le Ariiha,humman khassaso Baasar al‑fi l‑sahara fi sahalat gabiilat Raʼuubiin wa Raamuut al‑fi turaab Gilʼaad hana gabiilat Gaad wa Joolaan fi turaab Baachaan hana gabiilat Manassa.
Wa dool bas al‑mudun hana l‑luju al‑khassasoohum Bani Israaʼiil le nufuushum wa le l‑ajnabi al‑saakin maʼaahum.Wa ayyi naadum al‑katal dimme bala raayah yagdar yajri leehum achaan siid al‑taar ma yaktulah gabul ma yagiif giddaam al‑mujtamaʼ le yihaakumuuh.
Wa baʼad da,kubaaraat aayilaat al‑Laawiyiin jo giddaam raajil al‑diin Aliʼaazar wa Yachuuʼ wileed Nuun wa kubaaraat aayilaat gabaayil Bani Israaʼiil
fi Chiilooh fi balad Kanʼaan.Wa gaalo leehum : Allah gaal be waasitat Muusa tantuuna mudunal‑naskunu fooghum wa induhum bakaan le bahaayimna yasraho foogah. 
Wa khalaas min ard warasathum,Bani Israaʼiil antoohum le l‑Laawiyiin mudun be bakaanaathum hana sarha hasab kalaam Allah.
Wa gassamo be amʼiyeedaat wa l‑gisim al‑awwal,antooh le khachum beet Gahaat.Wa minhum zurriiyit Haaruun raajil al‑diin ligo 13 mudun min gabiilat Yahuuza wa gabiilat Chimʼuun wa gabiilat Banyaamiin.
Wa l‑Laawiyiin al‑aakhariin hana khachum beet Gahaat ligo be amʼiyeedaat 10 mudun min gabiilat Afraayim wa gabiilat Daan wa nuss gabiilat Manassa.
Wa khachum beet Girchuun ligi be amʼiyeedaat 13 mudun min gabiilat Yassaakar wa gabiilat Achiir wa gabiilat Naftaali wa nuss gabiilat Manassa al‑fi turaab Baachaan.
Wa khachum beet Maraari ligi 12 mudun min gabiilat Raʼuubiin wa gabiilat Gaad wa gabiilat Zabuluun.
Wa Bani Israaʼiil anto kulla l‑mudun dool be bakaanaathum hana l‑sarha be amʼiyeedaat le l‑Laawiyiin misil Allah amar beyah be waasitat Muusa.
Wa daahu asaame al‑mudun al‑antoohum gabiilat Yahuuza wa gabiilat Chimʼuun
le zurriiyit Haaruun min khachum beet Gahaat min gabiilat Laawi gisimhum antooh leehum be amʼiyeedaat fi l‑awwal.
Wa anto Kharyat Arbaʼa yaʼni Hibruun al‑gaaʼide fi jibaal Yahuuza be bakaanaatha hana l‑sarha al‑muhawwigiinha.Wa sammo al‑madiina di Kharyat Arbaʼa be usum hana Arbaʼa abu Anuukh.
Wa laakin al‑ziraaʼa wa l‑hillaal hana l‑madiina di antoohum warasa le Kaalib wileed Yafuuna.
Wa ziyaada min Hibruun madiinat al‑luju be bakaanaatha hana l‑sarha,zurriiyit Haaruun raajil al‑diin ligo Libna be bakaanaatha hana l‑sarha
wa Yattiir be bakaanaatha hana l‑sarha wa Achtamuuʼa be bakaanaatha hana l‑sarha
wa Huluun be bakaanaatha hana l‑sarha wa Dabiir be bakaanaatha hana l‑sarha
wa Achan be bakaanaatha hana l‑sarha wa Yutta be bakaanaatha hana l‑sarha wa Beet Chams be bakaanaatha hana l‑sarha.Wa be l‑jumla 9 mudun al‑antoohum gabiilat Yahuuza wa gabiilat Chimʼuun.
Wa min gabiilat Banyaamiin ligo Gibʼuun be bakaanaatha hana l‑sarha wa Gabaʼ be bakaanaatha hana l‑sarha
wa Anatuut be bakaanaatha hana l‑sarha wa Almuun be bakaanaatha hana l‑sarha.Wa be l‑jumla 4 mudun.
Wa adad al‑mudun hana rujaal al‑diin zurriiyit Haaruun 13 mudun be bakaanaathum hana l‑sarha.
Wa l‑Laawiyiin al‑aakhariin min khachum beet Gahaat ligo mudun be amʼiyeedaat min gabiilat Afraayim.
Wa humman antoohum Chakiim madiinat al‑luju le l‑kaatil al‑gaaʼide fi jibaal Afraayim be bakaanaatha hana l‑sarha wa Gaazar be bakaanaatha hana l‑sarha
wa Khibsiim be bakaanaatha hana l‑sarha wa Beet Huruun be bakaanaatha hana l‑sarha.Wa be l‑jumla 4 mudun.
Wa min gabiilat Daan ligo hillit Alitakha be bakaanaatha hana l‑sarha wa Gibbatuun be bakaanaatha hana l‑sarha.
Wa Ayyaluun be bakaanaatha hana l‑sarha wa Gaat Rimmuun be bakaanaatha hana l‑sarha.Wa be l‑jumla 4 mudun.
Wa min nuss gabiilat Manassa ligo Taʼnak be bakaanaatha hana l‑sarha wa Yiblaʼaam be bakaanaatha hana l‑sarha.Wa be l‑jumla 2 mudun.
Wa be l‑jumla al‑Laawiyiin al‑aakhariin min khachum beet Gahaat ligo 10 mudun be bakaanaathum hana l‑sarha.
Wa l‑Laawiyiin min khachum beet Girchuun ligo min nuss gabiilat Manassa,Joolaan madiinat al‑luju le l‑kaatil fi Baachaan be bakaanaatha hana l‑sarha wa Baʼachtara be bakaanaatha hana l‑sarha.Wa be l‑jumla 2 mudun.
Wa min gabiilat Yassaakar,ligo Khichyuun be bakaanaatha hana l‑sarha wa Dabra be bakaanaatha hana l‑sarha
wa Yarmuut be bakaanaatha hana l‑sarha wa Een Ganniim be bakaanaatha hana l‑sarha.Wa be l‑jumla 4 mudun.
Wa min gabiilat Achiir ligo Michaal be bakaanaatha hana l‑sarha wa Abduun be bakaanaatha hana l‑sarha
wa Halkha be bakaanaatha hana l‑sarha wa Rahuub be bakaanaatha hana l‑sarha.Wa be l‑jumla 4 mudun.
Wa min gabiilat Naftaali ligo Khadach fi l‑Jaliil madiinat al‑luju be bakaanaatha hana l‑sarha wa Hammuut Duur be bakaanaatha hana l‑sarha wa Khartaan be bakaanaatha hana l‑sarha.Wa be l‑jumla 3 mudun.
Wa khachum beet Girchuun be l‑jumla ligo 13 mudun be bakaanaathum hana l‑sarha.
Wa l‑Laawiyiin min khachum beet Maraari ligo min gabiilat Zabuluun Yakhnaʼaam be bakaanaatha hana l‑sarha wa Kharta be bakaanaatha hana l‑sarha
wa Rimuuna be bakaanaatha hana l‑sarha wa Nahlaal be bakaanaatha hana l‑sarha.Wa be l‑jumla 4 mudun.
Wa min gabiilat Raʼuubiin sabaah khaadi le bahar al‑Urdun mugaabil Ariiha ligo Baasar madiina le luju al‑kaatil al‑gaaʼide fi l‑sahara fi l‑kadaade be bakaanaatha hana l‑sarha,wa Yahaas be bakaanaatha hana l‑sarha
wa Khadimuut be bakaanaatha hana l‑sarha wa Mifaʼat be bakaanaatha hana l‑sarha.Wa be l‑jumla 4 mudun.
Wa min gabiilat Gaad anto Raamuut al‑fi Gilʼaad madiinat al‑luju le l‑kaatil be bakaanaatha hana l‑sarha wa Mahanaayim be bakaanaatha hana l‑sarha
wa Hachbuun be bakaanaatha hana l‑sarha wa Yaʼziir be bakaanaatha hana l‑sarha.Wa be l‑jumla 4 mudun.
Wa be l‑jumla adad al‑mudun al‑antoohum be amʼiyeedaat le l‑Laawiyiin min khachum beet Maraari 12 mudun.
Wa be l‑jumla adad al‑mudun al‑antoohum le l‑Laawiyiin fi lubb Bani Israaʼiil 48 mudun be bakaanaathum hana l‑sarha.
Wa ayyi waahide min al‑mudun dool indaha bakaanaat hana sarha.
Wa Allah anta Bani Israaʼiil kulla l‑balad al‑hu halaf le juduudhum wa gaal yantiiha leehum.Wa humman chaalooha wa gaʼado foogha.
Wa Allah antaahum al‑raaha min kulli jiihe hasab al‑haliife al‑halaf beeha le juduudhum.Wa min kulla udwaanhum,waahid kula ma gidir yihaaribhum wa be da,Allah sallam leehum kulla udwaanhum.
Wa min kulla kalaam al‑kheer al‑Allah gaalah le Bani Israaʼiil,ma fi kilme al‑ma alhaggagat.Kulla l‑kalaam da alhaggag leehum.
Wa khalaas,Yachuuʼ naada gabiilat Raʼuubiin wa gabiilat Gaad wa nuss gabiilat Manassa
wa gaal leehum : Intu tabbagtu kulla l‑kalaam al‑amaraaku beyah Muusa abd Allah wa simiʼtu kulla kalaami al‑ana amartuku beyah.
Wa min wakit tawiil lahaddi l‑yoom,intu ma abeetu akhwaanku wa hafadtu wasaaya Allah Ilaahku.
Wa hassaʼ Allah Ilaahku anta al‑raaha le akhwaanku misil hu waaʼadaahum beeha.Wa hassaʼ tagdaro tamchu le khiyamku fi baladku al‑antaaha leeku Muusa abd Allah sabaah khaadi le bahar al‑Urdun.
Wa laakin fakkuru chadiid wa tabbugu al‑wasiiye wa l‑gaanuun al‑amaraaku beyah Muusa abd Allah.Hibbu Allah Ilaahku wa amchu adiil fi derbah wa tabbugu wasiiyaatah wa atmassako be Allah wa aʼabuduuh be kulla guluubku wa be kulla fikirku. 
Wa Yachuuʼ baarakaahum wa gaal leehum yamchu le khiyamhum wa humman macho.
Wa le nuss waahid min gabiilat Manassa,Muusa antaahum ard fi Baachaan sabaah le bahar al‑Urdun.Wa l‑nuss al‑aakhar,Yachuuʼ antaahum ard maʼa akhwaanhum kharib le bahar al‑Urdun.Wa wakit Yachuuʼ gaal leehum yamchu le khiyamhum,hu baarakaahum
wa gaal leehum : Amchu le khiyamku be l‑khuna al‑ligiituuha hana l‑bahaayim wa l‑fudda wa l‑dahab wa l‑nahaas wa l‑hadiid wa l‑lubaas al‑katiir.Gassumu maʼa akhwaanku al‑khaniime al‑ligiituuha min udwaanku. 
Wa be misil da,gabiilat Raʼuubiin wa gabiilat Gaad wa nuss gabiilat Manassa gammo min bakaan Bani Israaʼiil fi Chiilooh fi balad Kanʼaan wa macho le balad Gilʼaad ard warasathum al‑Allah antaaha leehum be waasitat Muusa.
Wa wakit jo fi khachum bahar al‑Urdun fi balad Kanʼaan,gabiilat Raʼuubiin wa gabiilat Gaad wa nuss gabiilat Manassa bano madbah jamb al‑bahar.Wa l‑madbah da binchaaf kabiir.
Wa Bani Israaʼiil simʼo be l‑khabar al‑buguul : Daahu gabiilat Raʼuubiin wa gabiilat Gaad wa nuss gabiilat Manassa bano madbah fi balad Kanʼaan fi khachum bahar al‑Urdun wa da fi ard Bani Israaʼiil. 
Wa wakit Bani Israaʼiil simʼo al‑khabar da,tawwaali kulla mujtamaʼ Bani Israaʼiil lammo fi Chiilooh achaan yamchu yahjumuuhum.
Wa Laakin gubbaal ma yamchu,Bani Israaʼiil rassalo Fiinhaas wileed raajil al‑diin Aliʼaazar le turaab Gilʼaad achaan yamchi yihajji le gabiilat Raʼuubiin wa gabiilat Gaad wa nuss gabiilat Manassa.
Wa macho maʼaayah achara rujaal min kubaaraat aayilaat Bani Israaʼiil,ayyi waahid masʼuul fi aayiltah ambeen aayilaat Bani Israaʼiil.
Wa l‑naas dool jo le gabiilat Raʼuubiin wa gabiilat Gaad wa nuss gabiilat Manassa fi turaab Gilʼaad wa gaalo leehum :
 Daahu kulla mujtamaʼ Allah buguulu leeku :‹ Maala sawweetu khiyaana misil di didd Allah Ilaah Bani Israaʼiil ?Wa maala al‑yoom khalleetu derib Allah wa baneetu leeku madbah wa isiitu Allah ?
Wa l‑khata al‑sawweena fi Faʼuurma tamma leena walla ?Lahaddi al‑yoom ma tahharna nufuusna min al‑khata da,kan Allah nazal fi chaʼabah waba kula.
Wa chiifu !Al‑yoom,intu khalleetu derib Allah wa isiituuh.Wa ambaakir,hu yazʼal didd kulla mujtamaʼ Bani Israaʼiil !
Wa kan ard warasatku ma taahire,taʼaalu agoodu maʼaana fi ard warasatna al‑foogha kheemat Allah wa awrusuuha maʼaana sawa.Wa laakin ma tugummu didd Allah wa la diddina aniina wa tabnu leeku madbah aakhar bala madbah Allah Ilaahna !
Wakit Akaan wileed Zaarah isi wa chaal al‑khumaam al‑haraam,hu ma hilik wiheedah be sabab khataayah laakin khadab Allah wagaʼ fi kulla mujtamaʼ Bani Israaʼiil !› 
Wa gabiilat Raʼuubiin wa gabiilat Gaad wa nuss gabiilat Manassa raddo le kubaaraat aayilaat Bani Israaʼiil wa gaalo :
 Allah hu bas Ilaah al‑Ilaahaat !Allah hu al‑Rabb !Allah yaʼarif al‑sahiih wa waajib Bani Israaʼiil kula yaʼarfuuh !Kan aniina gammeena didd Allah wa isiinaah,khalli ma tinajjuuna al‑yoom.
Wa kan baneena leena madbah le nikhallu derib Allah wa le nigaddumu foogah dahaaya muharragiin aw hadaaya hana dagiig aw dahaaya salaama,khalli Allah yiʼaakhibna !
La,aniina sawweena al‑cheyy da achaan nakhaafo yoom waahid iyaalku yuguulu le iyaalna :‹ Chunu alaakhitku intu be Allah Ilaah Bani Israaʼiil ?
Allah khatta bahar al‑Urdun huduud ambeenna aniina wa intu gabaayil Raʼuubiin wa Gaad.Wa intu ma induku ayyi hagg fi Allah.› Wa be da,iyaalku yilizzu iyaalna achaan ma yakhaafo Allah.
Wa be sabab da bas,aniina chilna niiye nabnu madbah wa laakin wa la le dahaaya muharragiin wa la le dahaaya aakhariin.
Wa da yukuun chahaada ambeenna aniina wa intu wa zurriiyitna al‑yaju waraana kadar indina hagg naʼabudu Allah be gaddimiin dahaaya muharragiin wa dahaaya salaama.Wa be da,ambaakir iyaalku ma yuguulu le iyaalna :‹ Intu ma induku hagg taʼabudu Allah. ›
Wa aniina gulna ambeenaatna :‹ Kan ambaakir al‑kalaam da gaalooh leena walla le zurriiyitna,aniina nuguulu :“Chiifu hajim madbah Allah al‑banooh abbahaatna.Hu ma hana dahaaya muharragiin wa la hana dahaaya aakhariin wa laakin le yabga chahaada beenna aniina wa intu.” ›
Istakhfar Allah !Abadan ma nugummu didd Allah wa la khalleena derbah al‑yoom.Wa ma nabnu madbah hana dahaaya muharragiin wa hadaaya hana dagiig wa dahaaya aakhariin bala madbah Allah Ilaahna al‑gaaʼid giddaam kheemtah. 
Wa wakit raajil al‑diin Fiinhaas wa chuyuukh al‑mujtamaʼ wa kubaaraat aayilaat Bani Israaʼiil al‑macho maʼaayah simʼo al‑kalaam al‑gaalooh gabiilat Raʼuubiin wa gabiilat Gaad wa nuss gabiilat Manassa,humman khassado beyah.
Wa Fiinhaas wileed raajil al‑diin Aliʼaazar gaal leehum : Al‑yoom aniina naʼarfu kadar Allah gaaʼid fi usutna achaan intu ma isiitu Allah.Wa be da,intu najjeetu Bani Israaʼiil min khadab Allah. 
Wa Fiinhaas wileed raajil al‑diin Aliʼaazar wa l‑kubaaraat gammo min gabaayil Raʼuubiin wa Gaad wa jo min turaab Gilʼaad le Bani Israaʼiil fi balad Kanʼaan.Wa kallamoohum be kulla cheyy al‑hasal.
Wa Bani Israaʼiil kula khassado wa chakaro al‑Rabb.Wa khallo minhum al‑harib wa l‑kharaab al‑awwal dawwaro yijiibu didd gabaayil Raʼuubiin wa Gaad.
Wa gabaayil Raʼuubiin wa Gaad gaalo : Al‑madbah da yachhad kadar Allah hu Ilaahna kullina ! Wa sammo al‑madbah da Chaahid.
Wa baʼad mudda tawiile,Allah anta al‑raaha le Bani Israaʼiil min kulla udwaanhum al‑mujaawiriinhum.Wa Yachuuʼ chayyab wa umrah bigi tawiil.
Wa hu naada kulla Bani Israaʼiil wa chuyuukhhum wa kubaaraathum wa gudiyaahum wa masaaʼiilhum wa gaal : Ana chayyabt wa umri bigi tawiil.
Wa intu zaatku chiftu kulla cheyy al‑sawwaah Allah Ilaahku didd al‑umam dool fi sababku.Achaan Allah Ilaahku,hu bas al‑haarab leeku.
Wa chiifu,ana anteetku ard warasatku be amʼiyeedaat hasab gabaayilku.Wa di ard al‑umam al‑ana dammartuhum wa ard al‑umam al‑lissaaʼhum gaaʼidiin.Wa l‑ard di tamchi min bahar al‑Urdun fi l‑sabaah lahaddi l‑bahar al‑Abyad fi l‑kharib.
Wa Allah Ilaahku,hu bas yatrud giddaamku al‑umam al‑lissaaʼhum gaaʼidiin achaan intu tichiilu baladhum misil hu waaʼadaaku beyah.
 Wa be da,abgo chudaad wa fakkuru achaan tisawwu ayyi cheyy hasab al‑wasaaya al‑maktuubiin fi Tawraat Muusa.Ma tibaaru minhum wa la isra wa la zeene.
Wa ma tilkhalbato maʼa l‑umam al‑lissaaʼhum jambuku wa la tifakkuru fi asaame ilaahaathum wa la tahalfu beehum wa la taʼabuduuhum wa la tasjudu leehum.
Wa waajib intu titmassako be Allah Ilaahku misil intu sawweetuuh min awwal lahaddi l‑yoom.
 Chiifu !Allah galaʼ giddaamku ard al‑umam al‑kubaar wa chudaad.Wa waahid minhum ma gidir yagiif giddaamku lahaddi l‑yoom.
Wa naadum waahid minku yatrud alif naadum achaan Allah Ilaahku gaaʼid yihaarib leeku misil hu gaalah leeku.
Wa chiilu niiye achaan tihibbu Allah Ilaahku.
Wa laakin kan khalleetu derib Allah wa atmassaktu be l‑umam al‑lissaaʼhum jambuku wa kan akhadtu minhum wa alkhalbattu maʼaahum,
khalaas,aʼarfu kadar Allah Ilaahku battaan ma yaglaʼ ard al‑umam dool giddaamku.Wa humman yabgo leeku misil amkajjaama wa charak wa soot al‑yafruchku wa chook fi uyuunku,lahaddi kulluku tikammulu fi l‑ard al‑samhe di al‑antaaha leeku Allah Ilaahku.
 Wa daahu gariib numuut misil kulla makhluug fi l‑ard.Wa laakin waajib taʼarfu be kulla guluubku wa be kulla fikirku kadar kulla l‑kalaam al‑kheer al‑gaalah Allah Ilaahku fi chaanku,alhaggag.Kulla l‑kalaam da alhaggag leeku,ma fi kilme waahide kula al‑ma alhaggagat.
Wa laakin angarʼu !Al‑kalaam al‑kheer al‑gaalah Allah Ilaahku alhaggag.Wa misil da,al‑kalaam al‑cheen al‑gaalah didduku kula yilhaggag lahaddi kulluku tikammulu fi l‑ard al‑samhe di,al‑antaaha leeku Allah Ilaahku.
Wa kan nagadtu muʼaahadat Allah Ilaahku al‑hu amaraaku beeha wa kan abadtu ilaahaat aakhariin wa sajadtu giddaamhum,khalaas khadab Allah yanzil foogku wa tawwaali tikammulu fi l‑balad al‑adiile al‑hu antaaha leeku. 
Wa Yachuuʼ lamma kulla gabaayil Bani Israaʼiil fi Chakiim wa naada chuyuukhhum wa kubaaraathum wa gudiyaahum wa masaaʼiilhum wa humman jo giddaam al‑Rabb.
Wa Yachuuʼ gaal le kulla l‑chaʼab : Daahu Allah Ilaah Bani Israaʼiil gaal :‹ Zamaan,juduudku sakano khaadi le bahar al‑Furaat wa abado ilaahaat aakhariin.Wa Taarah abu Ibraahiim wa Naahuur kula ambeenaathum.
Wa fi l‑wakit daak,ana chilt abuuku Ibraahiim min khaadi le bahar al‑Furaat wa jibtah fi balad Kanʼaan.Wa ana kattart zurriiytah wa anteetah wileedah Ishaakh.
Wa le Ishaakh,ana anteetah awlaadah Yaakhuub wa Isuu.Wa anteetah le Isuu balad jibaal Saʼiir le yichiilha wa Yaakhuub wa iyaalah kamaan macho ale balad Masir.
 ‹ Wa baʼad da,ana rassalt Muusa wa Haaruun wa darabt balad Masir be l‑waba al‑nazzaltah fooghawa khalaas,maragtuku minha.
Wa ana maragt juduudku min Masir wa jo lahaddi l‑bahar al‑Ahmar.Wa laakin al‑Masriyiin tarado juduudku be arabaat harib wa siyaad kheel lahaddi l‑bahar da.
Wa wakit juduudku sarakho leyi,ana Allah khatteet dalaam beenhum wa been al‑Masriyiin.Wa baʼad da,chilt al‑bahar wa khatteet beyah al‑Masriyiin.Wa intu chiftuuh be uyuunku al‑cheyy al‑ana sawweetah le l‑Masriyiin. ‹ Wa baʼad da,intu gaʼadtu fi l‑sahara le mudda tawiile.
Wa ana waddeetku le balad al‑Amuuriyiin al‑saakniin sabaah le bahar al‑Urdun.Wa humman haarabooku wa laakin ana hazamtuhum wa dammartuhum giddaamku wa intu chiltu baladhum.
Wa Balaakh wileed Siffuur malik Muwaab gamma le yihaarib Bani Israaʼiil wa rassal le Balʼaam wileed Baʼuur achaan yaji yalʼanku.
Wa laakin ana ma simiʼt kalaam Balʼaam wa fi l‑akhiir,hu baarakaaku be baraka kabiire.Wa ana najjeetku min iid Balaakh malik Muwaab.
 ‹ Wa gataʼtu bahar al‑Urdun wa wassaltu Ariiha.Wa sukkaanha gammo haarabooku wa maʼaahum al‑Amuuriyiin wa l‑Firizziyiin wa l‑Kanʼaaniyiin wa l‑Hittiyiin wa l‑Girgaachiyiin wa l‑Hiwwiyiin wa l‑Yabuusiyiin.Wa laakin ana sallamtuhum leeku fi iideeku.
Wa rassalt ruʼub chadiid le natrud min giddaamku al‑muluuk al‑itneen hana l‑Amuuriyiin wa da ma be suyuufku wa la be nachaachiibku !
Wa ana anteetku balad al‑ma tiʼibtu foogha wa anteetku mudun al‑intu ma baneetuuhum wa hassaʼ gaaʼidiin taskunu fooghum.Wa anteetku ziraaʼa hana inab wa zaytuun al‑ma teerabtuuh wa hassaʼ gaaʼidiin taakulu minnah.› 
Wa Yachuuʼ gaal battaan : Hassaʼ,akhaafo Allah wa aʼabuduuh be sahiih wa amaan.Wa baʼʼudu minku kulla l‑asnaam al‑juduudku abadoohum khaadi le bahar al‑Furaat wa fi Masir wa aʼabudu Allah.
Wa laakin kan ma tidooru taʼabudu Allah,aʼazulu al‑yoom al‑ilaah al‑tidooru taʼabuduuh.Mumkin tichiilu ilaahaat al‑abadoohum juduudku khaadi le bahar al‑Furaat,walla tichiilu ilaahaat al‑Amuuriyiin min al‑balad al‑intu saakniin foogha.Wa laakin ana wa aayilti kamaan,aniina naʼabudu Allah ! 
Wa l‑chaʼab raddo leyah wa gaalo : La,abadan !Ma naabo Allah le naʼabudu ilaahaat aakhariin !
Achaan Allah Ilaahna,hu bas al‑maragaana aniina wa abbahaatna min Masir balad al‑ubuudiiye wa sawwa al‑ajaayib al‑kubaar dool giddaamna.Wa hafadaana fi tuul al‑derib al‑macheena foogah wa fi ust kulla l‑chuʼuub al‑chaggeenaahum.
Wa Allah tarad giddaamna al‑Amuuriyiin wa kulla l‑chuʼuub al‑aakhariin al‑sakano fi l‑balad di.Wa fi chaan da,aniina kula naʼabudu Allah achaan hu bas Ilaahna. 
Wa Yachuuʼ gaal le l‑chaʼab : Intu ma tagdaro taʼabudu Allah achaan hu al‑Ilaah al‑Khudduus wa hu al‑Ilaah al‑Khayyuur,ma yahmal isyaanku wa zunuubku.
Wa wakit taabo Allah wa taʼabudu ilaahaat aakhariin,hu yugumm didduku wa yiʼaakhibku wa yikammilku baʼad hu sawwa leeku kulla l‑kheer da. 
Wa l‑chaʼab gaalo le Yachuuʼ : La,naʼabudu Allah bas. 
Wa Yachuuʼ gaal le l‑chaʼab : Intu zaatku chuhuud fi nufuusku kadar azaltu Allah wa taʼabuduuh. Wa humman gaalo : Aywa,aniina chuhuud. 
Wa Yachuuʼ gaal : Kan ke da khalaas,baʼʼudu al‑ilaahaat al‑ajnabiyiin min usutku wa khuttu guluubku fi Allah Ilaah Bani Israaʼiil. 
Wa l‑chaʼab gaalo le Yachuuʼ : Aniina naʼabudu Allah Ilaahna bas wa nasmaʼo kalaamah. 
Wa khalaas fi l‑yoom da fi Chakiim,Yachuuʼ sawwa muʼaahada been al‑chaʼab wa Allah wa sawwa leehum gawaaniin wa churuut.
Wa Yachuuʼ katab al‑kalaam da fi kitaab Tawraat Allah.Wa chaal hajar kabiir wa khazzaah fi l‑bakaan da,tihit al‑chadara al‑kabiire al‑gaaʼide jamb al‑bakaan al‑mukhaddas hana Allah.
Wa gaal le kulla l‑chaʼab : Daahu al‑hajar yukuun chaahid foogna achaan hu simiʼ kulla kalaam Allah wakit kallam maʼaana.Wa l‑hajar da yachhad foogku achaan ma tankuru Ilaahku. 
Wa khalaas,Yachuuʼ gaal le l‑chaʼab khalli ayyi waahid yamchi le ard warasatah.
Wa baʼad da,Yachuuʼ wileed Nuun abd Allah maat fi umur hana 110 sana.
Wa dafanooh fi ard warasatah fi Timna Saarah fi jibaal Afraayim munchaakh le jabal Gaʼach.
Wa Bani Israaʼiil abado Allah fi kulla muddit ayyaam Yachuuʼ.Wa baʼad mootah,abado Allah fi kulla muddit ayyaam al‑chuyuukh al‑chaafo kulla l‑aʼmaal al‑sawwaahum Allah fi chaan Bani Israaʼiil.
Wa kan le udaam Yuusuf al‑chaaloohum Bani Israaʼiil min balad Masir,humman dafanoohum fi Chakiim fi l‑zereʼ al‑charaah Yaakhuub be 100 hajar fudda min awlaad Hamuur abu Chakiim.Wa da kula bigi warasa le zurriiyit Yuusuf.
Wa Aliʼaazar wileed Haaruun kula maat wa dafanooh fi l‑jabal al‑anto le wileedah Fiinhaas fi jibaal Afraayim.
Wa baʼad moot Yachuuʼ,Bani Israaʼiil saʼalo Allah wa gaalo : Yaatu minnina yugumm awwal yahjim al‑Kanʼaaniyiin wa yihaaribhum ? 
Wa Allah gaal : Gabiilat Yahuuza bas yahjumuuhum achaan ana khalaas anteethum al‑balad di fi iideehum. 
Wa gabiilat Yahuuza gaalo le akhwaanhum gabiilat Chimʼuun : Yalla !Taʼaalu maʼaana le ardina al‑gassamooha leena wa nihaarubu al‑Kanʼaaniyiin sawa.Wa baʼadeen,aniina kula namchu maʼaaku le nichiilu arduku. Wa khalaas,gabiilat Chimʼuun macho maʼaahum.
Wa gabiilat Yahuuza hajamo udwaanhum wa Allah sallam leehum fi iideehum al‑Kanʼaaniyiin wa l‑Firizziyiin.Wa fi hillit Baazakh,humman katalo minhum 10 000 raajil.
Wa hinaak humman ligo al‑malik Aduuni Baazakh wa haarabooh wa annasaro fi l‑Kanʼaaniyiin wa l‑Firizziyiin.
Wa Aduuni Baazakh arrad wa laakin humman taabaʼooh wa karabooh wa gattaʼo asaabʼah al‑kubaar hana iideenah wa rijileenah.
Wa fi l‑bakaan da,Aduuni Baazakh gaal : 70 malik ana gattaʼt asaabiʼhum al‑kubaar hana iideehum wa rijleehum wa humman laggato al‑akil al‑mudaffig fi bakaan dabalaayti.Al‑cheyy al‑ana sawweetah bas,al‑Rabb gabbalah leyi. Wa humman chaalooh wa waddooh fi madiinat Uruchaliim wa maat hinaak.
Wa gabiilat Yahuuza hajamo madiinat Uruchaliim wa chaalooha wa katalo kulla sukkaanha be l‑seef wa harragooha.
Wa baʼad da,gabiilat Yahuuza macho achaan yihaarubu al‑Kanʼaaniyiin al‑gaaʼidiin fi l‑jibaal wa fi saharat Nagab wa fi sahalat Chafiila.
Gabiilat Yahuuza gammo didd al‑Kanʼaaniyiin al‑gaaʼidiin fi Hibruun al‑awwal usumha Kharyat Arbaʼa.Wa hinaak,humman hazamo khuchuum buyuut Chiichaay wa Akhimaan wa Talmaay.
Wa min al‑bakaan da,gabiilat Yahuuza gammo didd sukkaan Dabiir al‑awwal usumha Kharyat Siifar.
Wa Kaalib gaal : Al‑naadum al‑hajam Kharyat Siifar wa chaalha,ana nantiih bineeyti Aksa yaakhudha. 
Wa Utniyiil wileed Khinaaz tariidah le Kaalib,hajam Kharyat Siifar wa chaalha.Wa Kaalib antaah bineeytah Aksa le yaakhudha.
Wa laakin min jaat leyah,hi harrachatah wa gaalat : Asʼal abuuyi yantiik zereʼ. Wa baʼad hi addallat min humaarha,Kaalib gaal leeha : Tidoori chunu ? 
Wa hi raddat leyah wa gaalat : Hassaʼ da,baarikni.Inta anteetni turaab fi saharat Nagab wa hassaʼ antiini uyuun almi kula. Wa hu antaaha uyuun almi al‑foog wa l‑tihit kula.
Wa zurriiyit Khiini nasiib Muusa marago min madiinat al‑Nakhal wa macho maʼa gabiilat Yahuuza fi kadaadit Yahuuza ale junuub Araad.Wa humman sakano maʼa l‑chaʼab hinaak.
Wa baʼad da,gabiilat Yahuuza gammo macho maʼa akhwaanhum gabiilat Chimʼuun le yichiilu arduhum.Wa haarabo al‑Kanʼaaniyiin al‑saakniin fi Safat wa dammaro al‑hille di wa sammooha Hurma (maʼanaatah al‑damaar).
Wa gabiilat Yahuuza chaalo mudun Khazza wa Achgaluun wa Akhruun be kula turaabhum.
Wa Allah saaʼad gabiilat Yahuuza wa humman chaalo manaatig hana l‑jibaal.Wa laakin ma gidro yichiilu balad sukkaan al‑sahale achaan al‑sukkaan dool induhum arabaat hana hadiid le l‑harib.
Wa hasab kalaam Muusa,hillit Hibruun antooha le Kaalib wa hu bas chaalha min al‑talaata khuchuum buyuut hana Bani Anakh.
Wa kan le l‑Yabuusiyiin al‑saakniin fi Uruchaliim,gabiilat Banyaamiin ma chaalo minhum arduhum.Wa l‑Yabuusiyiin saakniin maʼa gabiilat Banyaamiin fi Uruchaliim lahaddi l‑yoom.
Wa zurriiyit Yuusuf gammo didd hillit Beet Iil wa Allah kaan maʼaahum.
Wa zurriiyit Yuusuf rassalo naas achaan yuruukhu Beet Iil al‑awwal usumha Luuz.
Wa l‑rawwaakhiin dool wakit jo fi l‑hille,ligo raajil maarig minha.Wa humman gaalo leyah : Wassif leena madkhal al‑hille wa aniina nisawwu leek al‑kheer. 
Wa hu wassaf leehum min ween yadkhulu al‑hille.Wa humman dakhalo wa katalo kulla sukkaanha be l‑seef.Wa laakin le l‑raajil al‑wassaf leehum al‑derib,khallooh hu wa kulla aayiltah yamchu be salaam.
Wa l‑raajil da macha fi balad al‑Hittiyiin wa bana leyah hille wa sammaaha Luuz.Wa da usumha lahaddi l‑yoom.
Wa gabiilat Manassa ma chaalo ard sukkaan Beet Chaan wa Taʼnak wa Duur wa Yiblaʼaam wa Magiddu wa hillaalhum al‑taabʼiin leehum.Wa be da,al‑Kanʼaaniyiin gaaʼidiin yaskunu fi l‑balad di.
Wa wakit Bani Israaʼiil ligo gudra,gammo abbadoohum le l‑Kanʼaaniyiin wa laakin ma chaalo minhum arduhum.
Wa gabiilat Afraayim ma chaalo ard al‑Kanʼaaniyiin al‑saakniin fi Gaazar.Wa be da,al‑Kanʼaaniyiin sakano fi usut gabiilat Afraayim.
Wa gabiilat Zabuluun ma chaalo ard al‑Kanʼaaniyiin al‑saakniin fi Khitruun wa fi Nahlaal.Wa be da,al‑Kanʼaaniyiin sakano fi usut gabiilat Zabuluun laakin gabiilat Zabuluun gammo abbadoohum.
Wa gabiilat Achiir ma chaalo ard sukkaan Akku wa Seeda wa Ahlab wa Akziib wa Halba wa Afiikh wa Rahuub.
Wa gabiilat Achiir sakano fi ust al‑Kanʼaaniyiin al‑saakniin fi l‑balad achaan ma chaalo minhum arduhum.
Wa gabiilat Naftaali ma chaalo ard al‑Kanʼaaniyiin al‑saakniin fi Beet Chams wa Beet Anaat.Wa be da,humman sakano fi ust al‑Kanʼaaniyiin wa laakin gabiilat Naftaali gammo abbadoohum le sukkaan al‑hillaal al‑tineen dool.
Wa l‑Amuuriyiin gammo haasaroohum le gabiilat Daan fi l‑jibaal wa daharoohum ma yanzulu fi l‑wudyaan.
Wa be da,al‑Amuuriyiin gaaʼidiin saakniin fi jabal Haaras wa Ayyaluun wa Chaʼalbiim wa laakin wakit zurriiyit Yuusuf ligo gudra,abbadoohum.
Wa huduud balad al‑Amuuriyiin yamchu min giizaan al‑Agaarib wa lahaddi khaadi le Saalaʼ.
Wa malak Allah gamma min Gilgaal wa macha le Bukiim.Wa gaal le Bani Israaʼiil : Ana maragtuku min balad Masir wa waddeetku fi l‑balad al‑ana halaft le juduudku wa gult nantiiha leehum.Wa ana gult :‹ Abadan ma nangud muʼaahadati maʼaaku.
Wa intu kula ma tisawwu muʼaahada maʼa sukkaan al‑balad di.Wa haddumu madaabihhum.› Wa laakin intu ma simiʼtu kalaami.Wa maala sawweetu misil da ?
Wa khalaas,ana nuguul :‹ Ma natrud sukkaan al‑balad di min giddaamku.Wa humman yabgo leeku misil amkajjaama wa ilaahaathum yabgo leeku charak.› 
Wa laakin wakit malak Allah gaal al‑kalaam da le kulla Bani Israaʼiil,tawwaali al‑chaʼab gammo yikooruku wa yabku.
Wa humman sammo al‑bakaan da Bukiim (maʼanaatah al‑bakkaayiin) wa gaddamo dahaaya le Allah.
Wa Yachuuʼ gaal le l‑chaʼab yamchu.Wa ayyi waahid min Bani Israaʼiil macha le yichiil ard warasatah.Wa be da,chaalo al‑balad.
Wa Bani Israaʼiil abado Allah fi kulla muddit ayyaam Yachuuʼ.Wa baʼad mootah,abado Allah fi kulla muddit ayyaam al‑chuyuukh al‑chaafo kulla l‑aʼmaal al‑sawwaahum Allah fi chaan Bani Israaʼiil.
Wa Yachuuʼ wileed Nuun abd Allah,maat fi umur hana 110 sana.
Wa dafanooh fi ard warasatah fi Timna Haaras fi jibaal Afraayim munchaakh le jabal Gaʼach.
Wa baʼad kulla l‑zurriiye di maatat wa lihgat abbahaatha,zurriiye aakhara gammat baʼadha wa laakin al‑zurriiye di ma irfat Allah wa la l‑aʼmaal al‑sawwaahum le Bani Israaʼiil.
Wa Bani Israaʼiil sawwo al‑fasaala giddaam Allah wa abado asnaam Baʼal.
Wa humman abo Allah Rabb juduudhum al‑maragaahum min balad Masir.Wa taabaʼo leehum ilaahaat aakhariin min ilaahaat al‑chuʼuub al‑mujaawiriinhum wa sajado giddaamhum.Wa be da,khaddabo Allah.
Wa humman abo Allah wa abado asnaam Baʼal wa Achtaruut.
Wa khadab Allah nazal fi Bani Israaʼiil wa hu sallamaahum le l‑nahhaabiin wa nahaboohum.Hu sallamaahum le udwaanhum al‑mujaawiriinhum wa ma gidro yagiifu giddaamhum.
Wa fi kulli wakit kan yamurgu le l‑harib,Allah yijiib fooghum al‑fasaala wa da misil Allah gaalah wa misil hu halaf leehum beyah.Wa be da,al‑mudaayaga bigat chadiide.
Wa khalaas,Allah khatta leehum hukkaam achaan yinajjuuhum min al‑naas al‑yanhaboohum.
Wa laakin al‑chaʼab abo ma yasmaʼo kalaam hukkaamhum wa achcharmato maʼa ilaahaat aakhariin wa abadoohum.Wa ajala ke bas,humman abo derib juduudhum al‑simʼo wasaaya Allah wa ma sawwo misilhum.
Wa wakit Allah khatta leehum al‑hukkaam,hu kaan maʼa ayyi haakim.Wa fi kulla muddit hayaatah,Allah yinajjiihum le Bani Israaʼiil min udwaanhum.Wakit gaaʼidiin yaguntu min al‑naas al‑yazulmuuhum wa yitaʼʼubuuhum,Allah hanna fooghum.
Wa laakin baʼad moot al‑haakim,al‑chaʼab yigabbulu fi zunuubhum wa yitallufu ziyaada min juduudhum achaan humman yitaabuʼu ilaahaat aakhariin wa yaʼabuduuhum wa yasjudu giddaamhum.Wa humman gawwo raashum wa abadan ma khayyaro amalhum.
Wa Allah khidib khadab chadiid didd Bani Israaʼiil wa gaal : Al‑umma di nagadat al‑muʼaahada al‑ana sawweetha maʼa juduudhum wa ma simʼo kalaami.
Wa ana kula battaan ma naglaʼ giddaamhum ard hana ayyi naadum min al‑umam al‑Yachuuʼ khallaahum fi l‑balad gabul ma yumuut.
Wa be l‑umam dool,nijarrib Bani Israaʼiil wa nichiif kan yakurbu derbi ana Allah al‑macho foogah juduudhum. 
Wa achaan da,Allah khalla fi l‑balad di kulla l‑umam al‑ma sallamaahum le Yachuuʼ.Wa ma galaʼ minhum arduhum ajala.
Wa dool al‑umam al‑khallaahum Allah yagoodu wa beehum yijarrib kulla naas Bani Israaʼiil al‑ma hidro wakit haarabo le yichiilu balad Kanʼaan.
Wa hu sawwa misil ke le yiʼallim al‑harib le l‑zurriiyit al‑jadiide hana Bani Israaʼiil achaan awwal humman ma haarabo.
Daahu al‑umam al‑Allah khallaahum fi l‑balad.Humman khamsa kubaaraat hana l‑Filistiyiin wa kulla l‑Kanʼaaniyiin wa l‑Seeduuniyiin wa l‑Hiwwiyiin al‑saakniin fi jibaal Lubnaan min jabal Baʼal Harmuun lahaddi Labu Hamaat.
Wa be l‑umam dool,Allah yijarrib Bani Israaʼiil le yaʼarif kan humman yasmaʼo wasiiyaatah al‑amar beehum juduudhum be waasitat Muusa.
Wa Bani Israaʼiil sakano fi ust al‑Kanʼaaniyiin wa l‑Hittiyiin wa l‑Amuuriyiin wa l‑Firizziyiin wa l‑Hiwwiyiin wa l‑Yabuusiyiin.
Bani Israaʼiil akhado banaat al‑umam dool wa anto banaathum al‑halaalhum le awlaadhum.Wa abado ilaahaathum kula.
Wa Bani Israaʼiil sawwo al‑fasaala giddaam Allah.Humman niso Allah ilaahhum wa abado asnaam Baʼal wa Achiira.
Wa Allah khidib khadab chadiid didd Bani Israaʼiil wa sallamaahum le Kuuchan Richaʼtaayim malik Araam been al‑Nahreen.Wa Bani Israaʼiil khadamo abiid le Kuuchan Richaʼtaayim le muddit tamaane sana.
Wa Bani Israaʼiil koorako le Allah wa dawwaro al‑fazaʼ wa Allah rassal leehum munajji.Wa hu Utniyiil wileed Khinaaz tariidah le Kaalib.
Wa Ruuh Allah nazal fi Utniyiil wa hu hakam fi Bani Israaʼiil.Wa hu macha haarab Kuuchan Richaʼtaayim malik balad Araam wa Allah nasarah.
Wa l‑balad gaaʼide fi raaha le muddit 40 sana wa baʼad da,Utniyiil wileed Khinaaz maat.
Wa Bani Israaʼiil gammo battaan sawwo al‑fasaala giddaam Allah.Wa fi chaan da,Allah anta gudra le Agluun malik Muwaab le yugumm didduhum.
Wa Agluun lamma maʼa Bani Ammuun wa l‑Amaalikh wa haarab Bani Israaʼiil.Wa annasar fooghum wa chaal minhum Ariiha madiinat al‑Nakhal.
Wa Bani Israaʼiil khadamo abiid le Agluun malik Muwaab le muddit 18 sana.
Wa Bani Israaʼiil koorako le Allah wa Allah rassal leehum munajji.Wa hu Ihuud al‑israay,wileed Giira min gabiilat Banyaamiin.Wa Bani Israaʼiil rassalo Ihuud yiwaddi hadaaya le Agluun malik Muwaab.
Wa Ihuud sawwa le nafsah seef tuulah duraaʼ wa tarragah jaay wa jaay wa rabatah fi daarijtah al‑zeene be daakhal le khalagah.
Wa wadda al‑hadaaya dool le Agluun malik Muwaab.Wa Agluun hu samiin marra waahid.
Wa wakit anta al‑hadaaya khalaas,Ihuud faat maʼa naasah al‑jaabo al‑hadaaya.
Wa wakit wassalo bakaan al‑asnaam gariib le hillit Gilgaal,Ihuud gabbal le l‑malik wa gaal : Ya l‑malik,indi leek kalaam sirr. Wa l‑malik amar kulla khaddaamiinah yamchu wa humman marago min giddaamah.
Wa fi l‑wakit da,al‑malik gaaʼid fi khurfitah al‑baarde al‑jahhazooha leyah foog.Wa Ihuud macha gariib leyah wa gaal : Indi kalaam min al‑Rabb nidoor nuguulah leek. Wa khalaas,al‑malik gamma min kursiih.
Wa tawwaali be iidah al‑isra,Ihuud salla al‑seef min daarijtah al‑zeene wa taʼanah le l‑malik fi batnah.
Salaʼat al‑seef kula dakhalat fi batnah wa khalaas al‑chaham sadda foogah achaan Ihuud ma salla al‑seef min batun al‑malik.Wa khalaas,Ihuud marag min wara.
Wa gubbaal ma yufuut,hu sadda biibaan al‑khurfa wa gaffalaahum.
Wa baʼad hu marag,khaddaamiin al‑malik jo wa ligo biibaan al‑khurfa al‑foog mugaffaliin wa gaalo : Akiid al‑malik gaaʼid yagdi haajtah fi l‑khurfa al‑baarde. 
Wa humman arrajjooh wakit tawiil wa laakin hu ma fatah leehum biibaan khurfitah.Wa baʼad da,humman chaalo al‑muftaah wa fataho al‑baab wa ligo siidhum waagiʼ fi l‑turaab wa mayyit.
Wa wakit humman gaaʼidiin yarjo da,Ihuud anbalas wa faat khaadi le bakaan al‑asnaam wa arrad ale Saʼiira.
Wa wakit wisil hinaak,darab al‑buug fi jibaal Afraayim.Wa kulla Bani Israaʼiil nazalo maʼaayah min al‑jibaal wa hu maachi giddaamhum.
Wa gaal leehum : Taabuʼuuni achaan Allah sallam leeku udwaanku al‑Muwaabiyiin fi iideeku. Wa humman nazalo waraayah wa chaalo al‑maʼadd hana bahar al‑Urdun min al‑Muwaabiyiin wa ma khallo naadum waahid kula yuchugg al‑bahar da.
Wa fi l‑wakit da,katalo min al‑Muwaabiyiin gariib 10 000 raajil,kulluhum induhum gudra wa fahaliin.Wa naadum waahid kula minhum ma niji.
Wa min al‑yoom da,al‑Muwaabiyiin gaʼado tihit hukum Bani Israaʼiil wa l‑balad gaaʼide fi raaha le muddit 80 sana.
Wa baʼad Ihuud,hakam Chamgar wileed Anaat.Wa Chamgar da katal 600 raajil min al‑Filistiyiin be kookaab hana garin toor wa hu kula najja Bani Israaʼiil.
Wa baʼad Ihuud maat,Bani Israaʼiil gammo battaan sawwo al‑fasaala giddaam Allah.
Wa Allah sallamaahum le Yaabiin malik Kanʼaan al‑haakim fi madiinat Haasuur.Wa khaayid deechah usmah Siisra wa Siisra da saakin fi Haruuchat Guuyim.
Wa Bani Israaʼiil sarakho le Allah achaan Siisra indah 900 araba hint hadiid wa hu zalamhum le Bani Israaʼiil zulum chadiid le muddit 20 sana.
Wa fi l‑wakit daak,Dabuura al‑nabiiye gaaʼide tahkim fi Bani Israaʼiil.Wa raajilha usmah Lafiiduut.
Wa hi sakanat tihit nakhal al‑binaaduuh Dabuura ambeen hillit al‑Raama wa hillit Beet Iil fi jibaal Afraayim.Wa Bani Israaʼiil yamchu leeha wa hi tisawwi leehum chariiʼa ambeenaathum.
Wa yoom waahid,hi rassalat naadat Baaraakh wileed Abinuuʼam min Khadach turaab Naftaali wa gaalat leyah : Allah Ilaah Bani Israaʼiil amarak be l‑kalaam da :‹ Yalla gumm amchi le jabal Taabuur wa chiil maʼaak 10 000 raajil min gabaayil Naftaali wa Zabuluun.
Wa ana nilizz Siisra khaayid deech Yaabiin le yihaaribku hu wa kulla askarah wa arabaatah hana l‑harib wa nijiibhum fi waadi Khiichuun.Wa nisallimhum leek fi iideenak.› 
Wa Baaraakh gaal le Dabuura : Kan tamchi maʼaayi,namchi.Wa laakin kan ma tamchi maʼaayi,ana ma namchi. 
Wa hi gaalat leyah : Khalaas ana namchi maʼaak.Wa laakin fi l‑tariig al‑tamchi foogah,al‑charaf ma yukuun leek inta achaan Allah yisallim Siisra fi iideen hana mara bas. Wa khalaas,Dabuura gammat machat le Baaraakh fi Khadach.
Wa fi Khadach,Baaraakh naada rujaal gabaayil Zabuluun wa Naftaali wa humman macho maʼaayah wa adadhum 10 000 raajil.Wa Dabuura kula machat maʼaahum.
Wa fi l‑wakit da,Haabar al‑Khiini anfarag min al‑Khiiniyiin al‑aakhariin al‑min iyaal Hubaab nasiib Muusa.Wa bana kheemtah jamb al‑chadara al‑kabiire hana Saʼnaniim gariib le Khadach.
Wa jo khabbarooh le Siisra kadar Baaraakh wileed Abinuuʼam wa deechah talaʼo fi jabal Taabuur.
Wa khalaas Siisra lamma kulla arabaatah hana l‑hadiid al‑adadhum 900 wa kulla deechah.Wa gamma min Haruuchat Guuyim wa macha le waadi Khiichuun.
Wa Dabuura gaalat le Baaraakh : Yalla gumm !Al‑yoom bas Allah yisallim leek Siisra fi iideenak.Aywa,Allah macha giddaamak. Wa khalaas,Baaraakh nazal min jabal Taabuur wa maʼaayah 10 000 raajil.
Wa Allah hazam Siisra be arabaatah wa askarah giddaam Baaraakh wa deechah.Wa Siisra addalla min arabatah wa arrad be rijileenah.
Wa Baaraakh taabaʼ al‑arabaat wa l‑askar lahaddi Haruuchat Guuyim.Wa kulla askar Siisra kataloohum be l‑seef wa waahid kula minhum ma faddal.
Wa laakin Siisra arrad be rijileenah lahaddi kheemat Yaaʼil marit Haabar al‑Khiini achaan fi salaam ambeen Yaabiin malik Haasuur wa aayilat Haabar al‑Khiini.
Wa Yaaʼil maragat laagat Siisra wa gaalat leyah : Taʼaal adkhul hini fi bakaani,ya sayyidi.Wa ma takhaaf. Wa hu dakhal fi kheemitha wa hi khattatah be khattaay wa labbadatah.
Wa hu gaal leeha : Ana atchaan.Min fadulki,antiini almi chiyya nachrab. Wa Yaaʼil chaalat bukhsa malaane laban wa antatah chirib minha.Wa baʼad da,khattatah battaan be l‑khattaay.
Wa hu gaal leeha : Agoodi fi madkhal al‑kheema.Akuun naadum yasʼalki wa yuguul :‹ Fi naadum hini walla ?› Khalaas,guuli leyah :‹ La !Ma fiih.› 
Wa laakin wakit Siisra naayim min al‑aya,Yaaʼil marit Haabar chaalat witid min wutaad al‑kheema wa mitraga wa dakhalat bicheech jambah.Wa hi taʼanatah be l‑witid fi raasah lahaddi al‑witid andafan fi l‑turaab.Wa be da,Siisra maat.
Wa wakit Baaraakh chaayil derib Siisra ja,Yaaʼil maragat leyah laagatah wa gaalat : Taʼaal,niwassifak al‑raajil al‑inta gaaʼid tifattichah. Wa wakit dakhal fi beetha,hu ligi Siisra waagiʼ mayyit wa l‑witid fi raasah.
Wa fi l‑yoom da,al‑Rabb hazam Yaabiin malik Kanʼaan giddaam Bani Israaʼiil.
Wa gudrat Bani Israaʼiil gaaʼide tiziid didd Yaabiin malik Kanʼaan lahaddi katalooh.
Wa fi l‑yoom da,Dabuura wa Baaraakh wileed Abinuuʼam khanno wa gaalo :
 Fi Israaʼiil,ayyi raajil jaahiz le l‑haribwa l‑chaʼab yamchu le l‑harib be niiye waahide.Baarak Allah !
 Asmaʼo,ya l‑muluuk,wa aftaho adaanku,ya l‑salaatiin.Ana nikhanni le Allahwa le Allah Ilaah Bani Israaʼiil ana nahmudah.
Ya Allah,wakit inta maragt min Saʼiirwa wakit inta jiit min balad Adoom,al‑ard rajafatwa min al‑sama,almi sabba chadiidwa l‑sahaab nazzal matar.
Al‑jibaal maaʼo misil al‑almigiddaam Allahaywa,jabal Siinaaʼ maaʼgiddaam Allah Ilaah Bani Israaʼiil.
 Fi ayyaam Chamgar wileed Anaatwa fi ayyaam Yaaʼil,naas katiir khallo al‑duruubwa l‑musaafiriin yamchu be dabaali uwuj.
Sukkaan al‑hillaal khallo hillaalhumaywa,khallo hillaalhumlahaddi ana Dabuura jiitwa bigiit misil amm le Bani Israaʼiil.
Humman chaalo leehum ilaahaat aakhariin,wakit al‑harib garrab le madaakhil al‑hillaal.Fi l‑wakit da,bigi leena gaasile nalgo daraga aw harbale deech Israaʼiilal‑adadhum 40 000 raajil.
Wa galbi maʼa khuyyaad Israaʼiilwa maʼa l‑chaʼabal‑yihaarubu be niiye waahide.Baarak Allah !
 Intu al‑raakbiin fi hamiir buyudwa intu al‑jaalsiin fi busaataatwa intu al‑maachiin fi l‑duruub,fakkuru adiil !
Wa l‑yusubbu almi fi l‑hiitaankhanno be amal adaalit Allah.Wa da l‑nasur al‑antaah Allahle khuyyaad Israaʼiilwakit chaʼab Allah nazalofi biibaan al‑madiina.
 Yalla gummi !Yalla gummi,ya Dabuura.Yalla gummi !Yalla gummi wa khanni.Yalla gumm,ya Baaraakh wileed Abinuuʼam !Wa jiib masaajiinak.
 Khalaas al‑faddalo hayyiinnazalo ale l‑kubaaraatwa chaʼab Allah gammo fi chaanimisil al‑furraas.
Al‑dammaro al‑Amaalikhmarago min gabiilat Afraayimwa maʼaahum gabiilat Banyaamiin maʼa askarhum.Wa min khachum beet Makiirmarago al‑khuyyaadwa min gabiilat Zabuluunmarago kubaaraat al‑askar.
Wa kubaaraat gabiilat Yassaakarandammo le Dabuurawa rujaal Yassaakar taabaʼo Baaraakhwa macho waraayah fi l‑waadi.Wa laakin ambeenaat khuchuum buyuut Raʼuubiingammo machaakil bala hadd.
Wa maala intu gaʼadtu jamb al‑zaraayible tasmaʼo baki al‑bahaayimwa tasmaʼ baki al‑maal ?Wa ambeenaat khuchuum buyuut Raʼuubiingammo machaakil bala hadd.
Wa naas Gilʼaadgaʼado fi arduhum sabaah le bahar al‑Urdun.Wa maala gabiilat Daangaʼadat jamb sufunha ?Wa gabiilat Achiirgaʼadat fi khachum al‑baharwa ma gammat min bakaanha foogah.
Wa laakin gabiilat Zabuluundasso nufuushum fi l‑khutuurawa gabiilat Naftaalikhaataro be hayaathum fi bakaan al‑harib.
 Wa jo muluuk wa haarabo.Khalaas,muluuk Kanʼaan kula haarabo.Fi Taʼnak gariib le almi Magiddu,ma ligo khaniime hana fudda.
Wa min al‑sama,al‑nujuum chaarako fi l‑haribwa min bakaanhum al‑baʼiid,haarabo Siisra.
Wa waadi Khiichuun chaalaahum,hu al‑waadi al‑gadiim,waadi Khiichuun.Amchi,ya nafsi,be gudra !
 Harakat rijle al‑kheel ansamaʼatwakit gaaʼidiin yajru,yajru misil kheel al‑sabag.
Wa malak Allah gaal :‹ Alʼano hillit Miruuzwa alʼano sukkaanha laʼana chadiide.Achaan humman ma jo haarabo le Allahwa ma jo fazaʼo al‑furraas. ›
 Ya Yaaʼil,marit Haabar al‑Khiini,Allah yibaarikki min kulla l‑awiin.Aywa,khalli Allah yibaarikki,min kulla l‑awiin al‑saaknaat fi l‑khiyam.
Wakit Siisra saʼalha almi,hi antatah labanwa antatah zibde fi kaas al‑furraas.
Wa hi chaalat witid al‑kheemabe iidha al‑israwa be iidha al‑zeene,chaalat mitragat al‑khaddaam.Wa hi darabat Siisrawa rihkat raasahwa taʼanatah fi raasah.
Giddaamha,hu barakwa wagaʼ giddaamha wa ragad.Wa l‑bakaan al‑wagaʼ foogah,da bas maat foogah.
 Min al‑chubbaak,amm Siisra gaaʼide tichiifwa min al‑chubbaak,hi tuguul :‹ Maala arabaatah hana l‑harib ma jo ?Maala arabat wileedi hana l‑harib akhkharat ? ›
Wa l‑indihin hikma min awiin al‑kubaaraatyikalliman leehawa hi tiraddid fi nafisha kalaamhinwa tuguul :
‹ Akiid ligo khaniimewa gaaʼidiin yigassumuuha.Bitt waahide aw banaat itneenle kulli muhaarib.Toob mulawwan wa mukallaf le Siisrawa kadmuul mukallaf al‑yarbutuuh fi ragabat al‑munnasir. ›
 Ya Allah,khalli kulla udwaanakyiddammaro misil Siisrawa l‑yihibbuukyabgo misil deyy al‑harraay wakit tatlaʼ. Wa baʼad da,al‑balad gaaʼide fi raaha le muddit 40 sana.
Wa Bani Israaʼiil gammo battaan sawwo al‑fasaala giddaam Allah.Wa Allah sallamaahum le balad Midyaan le muddit sabʼa siniin.
Wa hukum Midyaan bigi chadiid fi Bani Israaʼiil wa be sabab da,Bani Israaʼiil sawwo bakaanaat hana maljaʼ fi karaakiir al‑jibaal wa fi waʼar al‑hajar.
Wa wakit Bani Israaʼiil teerabo ziraaʼithum,al‑Midyaaniyiin wa l‑Amaalikh wa gabaayil aakhariin min al‑sabaah gammo hajamoohum.
Wa humman nazalo jamb Bani Israaʼiil wa dammaro intaaj al‑ziraaʼa hana l‑balad lahaddi Khazza.Wa ma khallo cheyy le Bani Israaʼiil yiʼiichu beyah wa la khanamaay wa la bagara wa la humaar.
Wakit jo,jo katiiriin misil saar al‑leel,humman be khiyamhum wa maalhum.Jo be jumaalhum bala adad wa be da,dammaro al‑balad.
Wa Bani Israaʼiil tiʼibo ziyaada be sabab al‑Midyaaniyiin wa koorako le Allah.
Wa wakit Bani Israaʼiil koorako le Allah wa dawwaro al‑fazaʼ min al‑Midyaaniyiin,
khalaas Allah rassal nabi le Bani Israaʼiil.Wa hu gaal leehum : Daahu Allah gaal :‹ Ana Allah Ilaah Bani Israaʼiil,al‑maragtuku min Masir balad al‑ubuudiiye.
Ana najjeetku min iid al‑Masriyiin wa min kulla l‑naas al‑zalamooku wa taradtuhum giddaamku wa anteetku baladhum.
Wa gult leeku :“Ana Allah Ilaahku.Ma takhaafo min ilaahaat al‑Amuuriyiin al‑intu saakniin fi baladhum.”Wa laakin intu ma simiʼtu kalaami. › 
Wa baʼad da,malak Allah ja wa gaʼad tihit al‑chadarat al‑kabiire fi hillit Ufra,hint Yuwaach al‑min khachum beet Abiʼaazar.Wa wileedah Gidʼuun gaaʼid yudugg gameh fi assaarat al‑inab achaan al‑Midyaaniyiin ma yichiifuuh.
Wa malak Allah baan leyah wa gaal : Allah gaaʼid maʼaak,ya l‑raajil al‑faaris. 
Wa Gidʼuun gaal leyah : Min fadlak ya siidi,kan Allah gaaʼid maʼaana,maala kulla l‑taʼab da ja foogna ?Wa ween al‑ajaayib al‑hajjo beehum juduudna wakit ooroona kikkeef Allah maragaahum min Masir ?Wa hassaʼ da,Allah abaana wa sallamna le l‑Midyaaniyiin. 
Wa khalaas,Allah wajjah aleyah wa gaal : Amchi be l‑gudra al‑indak wa najji Bani Israaʼiil min al‑Midyaaniyiin.Ana bas rassaltak ! 
Wa laakin Gidʼuun gaal leyah : Ya siidi,saamihni !Kikkeef ana nagdar ninajji Bani Israaʼiil ?Khachum beeti aakhir khachum beet fi gabiilat Manassa wa ana kula aakhar naadum fi aayilat abuuyi. 
Wa Allah radda leyah wa gaal : Ana nukuun maʼaak wa be da,taktul kulla l‑Midyaaniyiin misil naadum waahid. 
Wa Gidʼuun gaal : Kan inta ridiit leyi,wassif leyi alaama kadar da inta bas al‑gaaʼid tihajji leyi.
Min fadlak,ma tamchi min hini lahaddi nigabbil leek wa nukhutt giddaamak hadiiyti. Wa Allah gaal : Ana nagood lahaddi inta tigabbil. 
Wa Gidʼuun macha wa jahhaz sakhal maʼa 10 kooro hana dagiig wa sawwa khubza bala tawwaara.Wa khatta al‑laham fi guffa wa l‑mulaah fi burma.Wa waddaah wa gaddamah leyah tihit al‑chadarat al‑kabiire.
Wa malak Allah gaal leyah : Chiil al‑laham wa l‑khubza bala tawwaara wa khuttuhum fi l‑hajar da wa ruchch al‑mulaah. Wa Gidʼuun tabbag kulla l‑kalaam da.
Wa malak Allah matta al‑asa al‑fi iideenah wa limis beeha al‑laham wa l‑khubza bala tawwaara.Wa l‑naar gammat min al‑hajar wa akalat al‑laham wa l‑khubza bala tawwaara.Wa khalaas,malak Allah bigi ma fiih.
Wa wakit Gidʼuun irif kadar da malak Allah,hu gaal : Ya Allah Rabbi,ana gaabalt malak Allah wijih be wijih ! 
Wa Allah gaal leyah : Al‑salaam maʼaak !Ma takhaaf,inta ma tumuut. 
Wa fi l‑bakaan da,Gidʼuun bana madbah le Allah wa sammaah Allah Hu al‑Salaam.Wa lahaddi l‑yoom,al‑madbah da gaaʼid fi hillit Ufra fi ard khachum beet Abiʼaazar.
Wa fi l‑leele di,Allah gaal le Gidʼuun : Chiil al‑toor al‑taani hana abuuk al‑hu wald sabʼa sana.Wa ahdim madbah Baʼal hana abuuk wa agtaʼ al‑uud al‑khazzooh le ibaadat Achiira al‑gaaʼid jambah.
Wa abni madbah be nizaam le Allah Ilaahak fi raas al‑bakaan al‑gawi da.Wa chiil al‑toor da wa gaddimah dahiiye muharraga be l‑uud hana ibaadat Achiira al‑inta gataʼtah. 
Wa Gidʼuun chaal achara raajil min abiidah wa tabbag amur Allah al‑gaalah leyah.Wa laakin hu sawwa al‑khidme di be l‑leel achaan be l‑nahaar,hu khaayif min aayiltah wa min naas al‑hille.
Wa be fajur badri,naas al‑hille gammo chaafo madbah Baʼal muhaddam wa l‑uud al‑khazzooh le ibaadat Achiira al‑gaaʼid jambah magtuuʼ wa l‑toor al‑taani gaddamooh dahiiye muharraga fi l‑madbah al‑banooh.
Wa humman gaalo ambeenaathum : Yaatu sawwa al‑cheyy da ? Wa saʼalo wa fattacho wa gaalo : Da Gidʼuun wileed Yuwaach.Hu bas sawwa al‑cheyy da. 
Wa naas al‑hille gaalo le Yuwaach : Jiib leena wileedak naktuluuh achaan hu bas al‑haddam madbah Baʼal wa kassar al‑uud hana ibaadat Achiira al‑gaaʼid jambah. 
Wa Yuwaach gaal le kulla l‑naas al‑waagfiin jambah : Hal intu bas al‑tidaafuʼu le Baʼal walla ?Wa intu bas al‑tafzaʼooh walla ?Ayyi naadum al‑yidaafiʼ le Baʼal,waajib yumuut gabul al‑harraay ma tatlaʼ.Wa kan Baʼal hu ilaah,khalli yidaafiʼ le nafsah kan naadum haddam madbahah. 
Wa fi l‑yoom da,sammo Gidʼuun Yarbaʼal wa gaalo : Khalli Baʼal yidaafiʼ le nafsah minnah achaan hu haddam madbahah. 
Wa baʼad da,kulla l‑Midyaaniyiin wa l‑Amaalikh wa gabaayil al‑sabaah lammo kalaamhum sawa wa gataʼo bahar al‑Urdun wa nazalo fi waadi Yazraʼiil.
Wa Ruuh Allah nazal fi Gidʼuun wa hu darab al‑buug wa khachum beet Abiʼaazar macho waraayah.
Wa hu rassal naas yiʼooru kulla gabiilat Manassa achaan yitaabuʼuuh.Wa battaan rassal naas le gabaayil Achiir wa Zabuluun wa Naftaali achaan humman kula yindammo leyah.
Wa Gidʼuun gaal le l‑Rabb : Kan tidoor tinajji Bani Israaʼiil beyi ana misil inta gultah,
daahu ana nukhutt farwa be suufha fi l‑madagg.Wa kan al‑karany yanzil fi l‑suuf da wa ma yibill al‑nagaʼa,khalaas ana naʼarif kadar inta tinajji Bani Israaʼiil be iidi ana. 
Wa bigi misil da.Wa wakit ambaakir Gidʼuun gamma,macha asar al‑suuf wa almi marag minnah malyit kooro.
Wa khalaas,Gidʼuun gaal le l‑Rabb : Ya Ilaahi,ma takhdab leyi kan nikallim battaan.Khalliini nijarrib al‑suuf da battaan.Wa fi l‑marra di,khalli al‑suuf yagood yaabis wa l‑nagaʼa kamaan tinballa be l‑karany. 
Wa l‑Rabb sawwa misil da fi l‑leele di.Al‑suuf gaʼad yaabis wa l‑nagaʼa anballat.
Wa be fajur badri,Yarbaʼal wa hu Gidʼuun gamma,hu wa kulla l‑chaʼab al‑maʼaayah wa nazalo gariib le Een Haruud.Wa muʼaskar al‑Midyaaniyiin kamaan gaaʼid munchaakh fi l‑waadi ale jabal Muura.
Wa Allah gaal le Gidʼuun : Al‑chaʼab al‑maʼaak dool katiiriin marra waahid.Wa kan ana nisallim leehum al‑Midyaaniyiin fi iideehum,Bani Israaʼiil yafchuru be nufuushum wa yuguulu :‹ Be duraaʼna bas najjeena nufuusna. ›
Wa hassaʼ,guul le chaʼabak :‹ Ayyi naadum al‑khaaf wa gaaʼid yarjif,khalli yigabbil min jibaal Gilʼaad.›  Wa khalaas,22 000 raajil min al‑chaʼab gabbalo wa faddalo 10 000 raajil.
Wa Allah gaal le Gidʼuun : Ya hassaʼ kula,al‑chaʼab dool katiiriin ziyaada.Dalliihum fi khachum al‑almi wa hinaak,ana nijarribhum leek.Wa ayyi naadum al‑nuguul leek :‹ Khalli yamchi maʼaak ›,hu da yamchi maʼaak.Wa l‑naadum al‑nuguul leek :‹ Ma yamchi maʼaak ›,hu da khalli ma yamchi maʼaak. 
Wa khalaas,Gidʼuun wadda al‑chaʼab fi khachum al‑almi.Wa Allah gaal leyah : Ayyi naadum al‑yakhrif almi be iideenah wa yuluggah misil kalib,khuttah chig.Wa l‑yabruk wa yachrab kula,khuttah chig. 
Wa l‑naas al‑kharafo almi be iideehum wa laggooh misil kulaab,adadhum bigi tultumiya.Wa laakin al‑baagi min al‑chaʼab,kulluhum barako wa chirbo almi.
Wa Allah gaal le Gidʼuun : Be l‑tultumiya rujaal al‑laggo almi misil kulaab dool bas,ana ninajjiiku wa nisallim leeku al‑Midyaaniyiin fi iideeku.Wa khalaas,khalli kulla l‑baagi min al‑chaʼab yamchu buyuuthum. 
Wa khalaas,al‑rujaal al‑tultumiya chaalo zaad al‑baagi min al‑chaʼab wa bawagaahum.Wa Gidʼuun gaal le l‑baagi min chaʼab Bani Israaʼiil khalli ayyi waahid yigabbil beetah.Wa hu khatta al‑tultumiya naas dool maʼaayah.Wa muʼaskar al‑Midyaaniyiin gaaʼid tihithum fi l‑waadi.
Wa fi l‑leele di,Allah gaal le Gidʼuun : Gumm anzil wa ahjim muʼaskar al‑Midyaaniyiin.Ana sallamtah leek !
Wa laakin kan khuft ma tanzil wa tahjim,dalli chiif ale l‑muʼaskar maʼa khaddaamak Fuura.
Wa tasmaʼ kalaamhum wa khalaas,talga gudra wa tahjim al‑muʼaskar. Wa hu dalla maʼa Fuura khaddaamah lahaddi gariib le khachum al‑muʼaskar.
Wa l‑Midyaaniyiin wa l‑Amaalikh wa kulla gabaayil al‑sabaah muchattatiin fi l‑waadi misil saar al‑leel wa jumaalhum katiiriin misil ramla hana khachum al‑bahar.
Wa wakit Gidʼuun dalla,hu simiʼ waahid min al‑askar gaaʼid yihajji le rafiigah be ruʼya.Wa gaal : Ana riʼiit wa di hi al‑ruʼya al‑ana chiftaha.Ana chift khubza waahide hint gameh abyad gaaʼid yiddargas fi muʼaskarna.Wa l‑khubza di jaat lahaddi kheema waahide wa darabaaha wa l‑kheema di achchaglabat wa wagaʼat marra waahid. 
Wa rafiigah gaal leyah : Da bas yabga seef Gidʼuun wileed Yuwaach al‑min Israaʼiil.Al‑Rabb sallam leyah Midyaan wa kulla muʼaskarna. 
Wa min Gidʼuun simiʼ al‑ruʼya wa tafsiirha,gamma sajad.Wa gabbal le muʼaskar Bani Israaʼiil wa gaal : Gummu achaan Allah sallam muʼaskar Midyaan fi iideeku ! 
Wa Gidʼuun gassam al‑tultumiya rujaal ale talaata majmuuʼaat wa anta ayyi raajil buug wa jarr faadi wa fi ayyi jarr fi deyy.
Wa gaal leehum : Chiifu aleyi wa sawwu misli.Wa wakit niwassil fi khachum al‑muʼaskar,al‑cheyy al‑ana nisawwiih,intu kula sawwuuh.
Wakit ana wa l‑naas al‑maʼaayi nadurbu al‑buug,intu kula hawwugu al‑muʼaskar wa adurbu bawagaaku wa guulu :‹ Le Allah wa le Gidʼuun !› 
Wa gubbaal al‑leel ma yingasim Gidʼuun wa l‑miya naas al‑maʼaayah jo fi khachum al‑muʼaskar wa da wakit baddalo al‑haraasa.Humman darabo al‑buug wa kassaro al‑jiraar al‑fi iideehum.
Wa l‑talaata majmuuʼaat kulluhum darabo al‑buug wa kassaro jiraarhum.Ayyi raajil be iidah al‑isra,kaarib al‑deyy wa be iidah al‑zeene,kaarib al‑buug al‑gaaʼid yadurbah.Wa gaalo : Al‑seef le Allah wa le Gidʼuun ! 
Wa humman hawwago al‑muʼaskar ayyi waahid waagif fi bakaanah.Wa khalaas,kulla rujaal fi muʼaskar al‑Midyaaniyiin gammo barjalo wa koorako wa arrado.
Wa wakit al‑tultumiya naas darabo al‑bawaga,Allah sawwa fi lubb al‑muʼaskar kadar ayyi raajil yaktul rafiigah be seefah.Wa kulla l‑askar arrado lahaddi Beet Chitta ale Sariira wa lahaddi khachum Abil Mahuula gariib le Tabbat.
Wa Bani Israaʼiil lammo rujaal gabaayil Naftaali wa Achiir wa kulla gabiilat Manassa wa taarado al‑Midyaaniyiin.
Wa Gidʼuun rassal naas le kulla jibaal Afraayim le yuguulu : Anzulu wa ahjumu al‑Midyaaniyiin.Akurbu giddaamhum ayyi maʼadd fi bahar al‑Urdun lahaddi Beet Bara. Wa be da,kulla rujaal Afraayim karabo ayyi maʼadd fi bahar al‑Urdun lahaddi Beet Bara.
Wa karabo itneen min khuyyaad al‑Midyaaniyiin wa humman Uriib wa Ziib.Wa katalo Uriib fi hajar hana Uriib wa Ziib fi assaarat Ziib.Wa humman taarado al‑Midyaaniyiin lahaddi turaab Midyaan.Wa baʼad da,jaabo ruuse Uriib wa Ziib le Gidʼuun khaadi le bahar al‑Urdun.
Wa rujaal Afraayim gaalo le Gidʼuun : Maala ma hajjeetna wakit maachi tihaarib al‑Midyaaniyiin ? Wa humman harajo maʼaayah huraaj chadiid.
Wa Gidʼuun gaal leehum : Ana ma sawweet cheyy yisaawi al‑cheyy al‑intu sawweetuuh !Wa l‑kichcheeb gabiilitku Afraayim ma akheer min kulla l‑gatiʼ hana khachum beeti Abiʼaazar walla ?
Wa leeku intu bas,al‑Rabb sallam Uriib wa Ziib khuyyaad al‑Midyaaniyiin.Ana ma sawweet cheyy yisaawi al‑cheyy al‑intu sawweetuuh ! Wa min hu gaal al‑kalaam da,khalaas zaʼalhum da bigi ma fiih.
Wa Gidʼuun wa l‑rujaal al‑tultumiya al‑maʼaayah wassalo bahar al‑Urdun wa gataʼooh.Hatta kan ayyaaniin kula,humman gaaʼidiin yitaarudu udwaanhum.
Wa wakit wassalo hillit Sukkuut,Gidʼuun gaal le sukkaanha : Min fadulku,antu khubza le l‑rujaal al‑maʼaayi achaan humman ayyaaniin.Ana gaaʼid natrud Zabah wa Salmuunaʼ muluuk Midyaan. 
Wa laakin kubaaraat Sukkuut gaalo leyah : Inta lissaaʼ ma gidirt tukhutt Zabah wa Salmuunaʼ tihit sultitak.Maala nantu akil le deechak ? 
Wa Gidʼuun radda leehum wa gaal : Kan Allah sallam leyi Zabah wa Salmuunaʼ,ana nafruchku be chook al‑sahara wa l‑haskaniit. 
Wa min al‑bakaan da,hu macha hillit Fanuwiil wa hajja le sukkaanha be nafs al‑kalaam wa naas Fanuwiil kula raddo leyah be nafs al‑kalaam misil hana naas Sukkuut.
Wa hu gaal le naas Fanuwiil : Kan jiit be sihha wa salaama,nihaddim gasirku da. 
Wa fi l‑wakit da,Zabah wa Salmuunaʼ gaaʼidiin fi Garguur maʼa askarhum al‑adadhum yisaawi 15 000 raajil.Wa dool bas al‑faddalo min kulla deech gabaayil al‑sabaah achaan 120 000 askar al‑yaʼarfu harb al‑suyuuf maato.
Wa Gidʼuun macha be murhaal al‑sayyaara sabaah le Nuubah wa Yugbaha wa katal al‑askar al‑yahsubu humman gaaʼidiin be amaan.
Wa Zabah wa Salmuunaʼ muluuk Midyaan arrado wa Gidʼuun taradaahum wa karabaahum.Wa khalaas be da,barjal kulla askarhum.
Wa Gidʼuun wileed Yuwaach gabbal min al‑harib be gooz Haaras.
Wa hu karab sabi min naas Sukkuut wa saʼalah.Wa hu katab leyah kulla asaame al‑kubaaraat wa l‑chuyuukh hana Sukkuut wa adadhum 77 raajil.
Wa Gidʼuun macha le naas Sukkuut wa gaal leehum : Chiifu !Daahu Zabah wa Salmuunaʼ al‑be sababhum intu gultu leyi :‹ Inta lissaaʼ ma gidirt tukhutt Zabah wa Salmuunaʼ tihit sultitak.Maala nantu akil le deechak ?› 
Wa hu chaal chuyuukh al‑hille wa chaal chook al‑sahara wa haskaniit wa farach beehum naas Sukkuut.
Wa hu haddam al‑gasir al‑fi Fanuwiil wa katal rujaal al‑hille.
Wa baʼad da,Gidʼuun gaal le Zabah wa Salmuunaʼ : Al‑naas al‑kataltuuhum fi Taabuur yichaabuhu yaatu ? Wa humman raddo leyah wa gaalo : Al‑naas dool mislak.Wa ayyi waahid minhum misil wileed malik. 
Wa hu gaal leehum : Humman dool akhwaani iyaal ammi.Nahlif leeku be Allah al‑Hayy,kan awwal ma kataltuuhum,ana abadan ma naktulku. 
Wa Gidʼuun gaal le Yatar wileedah al‑bikir : Gumm wa aktulhum ! Wa laakin al‑wileed ma salla seefah.Hu khaaf achaan hu wileed sabi.
Wa Zabah wa Salmuunaʼ gaalo : Gumm,inta zaatak bas aktulna achaan di khidmit al‑raajil al‑fahal. Wa khalaas,Gidʼuun gamma katalaahum le Zabah wa Salmuunaʼ wa chaal al‑ziina min rigaab jumaalhum.
Wa rujaal Bani Israaʼiil gaalo le Gidʼuun : Inta bas abga malikna.Wa baʼadak inta,wileedak wa wileed wileedak yabgo muluukna achaan inta najjeetna min al‑Midyaaniyiin. 
Wa laakin Gidʼuun gaal leehum : Ana ma nabga malik foogku wa la wileedi.Khalli Allah bas yamluk foogku. 
Wa battaan gaal leehum : Nidoor nasʼalku cheyy waahid.Khalli ayyi waahid minku yijiib leyi khaatim waahid min al‑khaniime al‑ligiituuha fi l‑harib. Udwaanhum al‑Ismaaʼiiliyiin induhum khatam.
Wa humman gaalo leyah : Tamaam,nantuuhum leek. Wa humman faracho khalag wa ayyi waahid zagal foogah khaatim waahid min khaniimtah.
Wa l‑khatam al‑talabaahum Gidʼuun wazinhum yisaawi 2 500 jineeh hana dahab.Wa da bala l‑suure wa l‑khuruus wa l‑khulgaan al‑loonhum garadi al‑yalbasoohum muluuk Midyaan wa l‑ribig al‑yarbutuuh fi rigaab jumaalhum.
Wa Gidʼuun chaal al‑dahab da wa daggah farmala wa khattaah fi hillitah Ufra.Wa kulla Bani Israaʼiil yaju yaʼabudu al‑farmala di wa da bigi charak le Gidʼuun wa le kulla aayiltah.
Wa khalaas,al‑Midyaaniyiin gaʼado tihit hukum Bani Israaʼiil wa ma gidro battaan yarfaʼo ruuseehum.Wa fi muddit hayaat Gidʼuun,al‑balad gaaʼide fi raaha le muddit 40 sana.
Wa Yarbaʼal wa hu Gidʼuun wileed Yuwaach gabbal sakan fi beetah.
Wa Gidʼuun jaab 70 awlaad achaan hu indah awiin katiiraat.
Wa indah sirriiye fi Chakiim.Hi kula jaabat leyah wileed wa hu sammaah Abiimalik.
Wa Gidʼuun wileed Yuwaach chayyab marra waahid wa aach fi halu.Wa baʼad da,maat wa dafanooh fi khabur abuuh Yuwaach fi Ufra hint khachum beet Abiʼaazar.
Wa baʼad moot Gidʼuun,Bani Israaʼiil gammo battaan achcharmato maʼa asnaam Baʼal wa abadoohum wa sawwo Baʼal Bariit ilaahhum.
Wa Bani Israaʼiil abadan ma fakkaro fi Allah ilaahhum al‑najjaahum min udwaanhum al‑muhawwigiinhum.
Wa be kulla l‑kheer al‑sawwaah leehum Yarbaʼal wa hu Gidʼuun,Bani Israaʼiil ma sawwo kheer le aayiltah.
Wa Abiimalik wileed Yarbaʼal macha Chakiim le yalga akhwaan ammah wa kulla aayilat abu ammah.Wa gaal leehum :
 Guulu le kulla sukkaan Chakiim :‹ Akheer yahkumuuku 70 hukkaam kulluhum min awlaad Yarbaʼal aw yahkimku raajil waahid bas ?Wa aʼarfu kadar ana da min dammuku wa lahamku.› 
Wa akhwaan ammah kallamo kulla kalaam Abiimalik le sukkaan Chakiim wa humman dawwarooh achaan gaalo ambeenaathum : Hu da akhuuna. 
Wa humman antooh 70 hajar fudda min beet ilaahhum Baʼal Bariit le Abiimalik.Wa be l‑fudda di,hu ajjar naas ma naafʼiin wa rabbaatiin duruub le yitaabuʼuuh.
Wa hu gabbal le beet abuuh fi Ufra wa katal kulla akhwaanah iyaal abuuh Yarbaʼal,humman al‑sabʼiin,kulluhum fi hajar waahid.Wa illa Yuutaam al‑sakhayyar wileed Yarbaʼal faddal minhum achaan hu da allabbad.
Wa kulla sukkaan Chakiim wa kulla chaʼab Beet Millu macho le l‑chadara al‑kabiire al‑gaaʼide jamb al‑hajar al‑khazzooh fi Chakiim.Wa hinaak darrajo Abiimalik malik.
Wa wakit khabbaro Yuutaam,hu macha talaʼ fi raas jabal Gariziim wa sarakh be hiss aali wa gaal : Asmaʼooni,ya sukkaan Chakiim,wa l‑Rabb kula yasmaʼku.
Yoom min al‑ayyaam,kulla chadar al‑khaaba gammo le yamsaho wa yidarruju leehum malik wa gaalo le chadar al‑zaytuun :‹ Abga foogna malik. ›
Wa chadar al‑zaytuun gaal :‹ Hal nikhalli dihni al‑be sababah al‑Rabb wa l‑naas kula chakarooni wa namchi nabga kabiir fi l‑chadar walla ? ›
Wa chadar al‑khaaba gaalo le chadar al‑tiin :‹ Taʼaal wa abga foogna malik. ›
Wa chadar al‑tiin gaal :‹ Hal nikhalli tuʼumti al‑haluuwe wa ma nalda fawaakihi al‑haluwiin wa namchi nabga kabiir fi l‑chadar walla ? ›
Wa chadar al‑khaaba gaalo le chadar al‑inab :‹ Taʼaal wa abga foogna malik. ›
Wa chadar al‑inab gaal :‹ Hal nikhalli asiiri al‑yafrah beyah al‑Rabb wa l‑naas wa namchi nabga kabiir fi l‑chadar walla ? ›
Wa khalaas,kulla chadar al‑khaaba gaalo le l‑chadar al‑indah chook :‹ Taʼaal wa abga foogna malik. ›
Wa l‑chadar al‑indah chook gaal leehum :‹ Kan sahiih ke intu tidooru tamsahooni wa tidarrujuuni malik foogku da,taʼaalu agoodu tihti fi dulli.Wa laakin kan abeetu kamaan,tamrug naar minni wa taakul arz Lubnaan.› 
Wa Yuutaam gaal battaan : Hassaʼ,ya sukkaan Chakiim,wakit darrajtu Abiimalik malik,hal darrajtuuh be l‑hagg wa l‑adaala ?Wa hal sawweetu al‑kheer maʼa Yarbaʼal wa aayiltah walla ?Wa hal fakkartu fi l‑cheyy al‑hu sawwaah leeku ?
Abuuyi haarab fi chaanku wa dassa nafsah fi l‑khutuura wa najjaaku min al‑Midyaaniyiin.
Wa l‑yoom,intu gammeetu didd aayiltah wa kataltu awlaadah al‑sabʼiin fi hajar waahid.Wa Abiimalik wileed sirriiytah bas darrajtuuh malik fi sukkaan Chakiim achaan hu akhuuku.
Wa kan al‑yoom intu gammeetu maʼa Yarbaʼal wa maʼa aayiltah be l‑hagg wa l‑adaala,khalaas afraho be Abiimalik wa khalli Abiimalik kula yafrah beeku.
Wa kan abeetu kamaan,khalli naar tamrug min Abiimalik wa taakul sukkaan Chakiim wa chaʼab Beet Millu.Wa khalli naar tamrug min sukkaan Chakiim wa chaʼab Beet Millu wa taakul Abiimalik. 
Wa khalaas,Yuutaam jara wa macha le hillit Biir wa sakan hinaak baʼiid min akhuuh Abiimalik.
Wa Abiimalik hakam fi Israaʼiil muddit talaata sana.
Wa baʼad da,al‑Rabb rassal ruuh fasle jaabat khilaaf ambeen Abiimalik wa sukkaan Chakiim wa humman gammo khaanooh.
Wa be sabab dimmit awlaad Yarbaʼal al‑sabʼiin,al‑ikhaab wagaʼ fi raas akhuuhum Abiimalik al‑katalhum wa fi raas sukkaan Chakiim al‑lazzooh fi l‑katil.
Wa sukkaan Chakiim gammo yarbutu leyah kamiin fi ruuse al‑jibaal wa yaglaʼo khumaam kulla l‑naas al‑yiʼaddu beyah.Wa khalaas,jo khabbaro Abiimalik.
Wa yoom waahid,raajil waahid al‑binaaduuh Gaʼal wileed Aabad ja maʼa akhwaanah fi Chakiim wa sukkaan Chakiim aamanooh.
Wa l‑sukkaan marago fi l‑kadaade wa gataʼo jineenaathum hana l‑inab wa asarooh wa sawwo aazuuma.Wa macho le beet ilaahhum wa akalo wa chirbo wa laʼano Abiimalik.
Wa Gaʼal wileed Aabad gaal : Abiimalik hu yaatu lahaddi aniina naas Chakiim nagoodu tihtah ?Hu wileed Yarbaʼal bas wa l‑masʼuul fi l‑hille di,hu Zabuul.Nagoodu tihit zurriiyit Hamuur abu Chakiim.Maala nidooru nagoodu tihit hukum Abiimalik ?
Kan kulla l‑naas aamano beyi,ana nitarrif Abiimalik.Wa nuguul le Abiimalik :‹ Limm askarak wa amrug le l‑harib !› 
Wa Zabuul haakim al‑hille ziʼil zaʼal chadiid wakit simiʼ kalaam Gaʼal wileed Aabad.
Wa hu rassal naas be sirr le yikhabburu Abiimalik wa gaalo leyah : Daahu Gaʼal wileed Aabad wa akhwaanah jo fi Chakiim wa gawwamo kulla naas al‑hille diddak.
Wa hassaʼ da,gumm be l‑leel,inta wa askarak wa amchi arbut leehum kamiin fi l‑kadaade.
Wa be fajur wakit al‑harraay tatlaʼ,amchi wa ahjim al‑hille.Wa wakit Gaʼal wa l‑naas al‑maʼaayah yamurgu le yihaarubuuk,khalaas sawwi foogah ayyi cheyy al‑tidoorah. 
Wa Abiimalik wa kulla askarah gammo be l‑leel wa angasamo ale arbaʼa majmuuʼaat wa rabato kamiin gariib le hillit Chakiim.
Wa Gaʼal wileed Aabad marag wa wagaf fi khachum baab al‑hille.Wa khalaas,Abiimalik wa askarah marago min bakaanaathum al‑rabato fooghum kamiin.
Wa wakit chaafhum,Gaʼal gaal le Zabuul : Daahu rujaal gaaʼidiin yiddallo min al‑jibaal. Wa laakin Zabuul gaal leyah : Da dull hana l‑jibaal bas wa inta tahsibah naas. 
Wa Gaʼal gaal battaan : Daahu naas gaaʼidiin yiddallo min al‑jabal al‑fi usut wa fi aakhariin kula jaayiin be derib chadarat al‑Chawwaafiin. 
Wa Zabuul gaal leyah : Ween kalaamak al‑inta awwal hajjeetah ?Awwal inta ma gult :‹ Abiimalik hu yaatu lahaddi aniina nagoodu tihtah ?› Wa daahu al‑naas al‑inta hagartuhum.Hassaʼ da,amrug wa haaribhum ! 
Wa khalaas,Gaʼal marag fi raas sukkaan Chakiim wa haarab Abiimalik.
Wa laakin Abiimalik annasar fi Gaʼal wa taradah giddaamah lahaddi khachum baab al‑hille wa naas katiir maato.
Wa baʼad da,Abiimalik macha gaʼad fi Aruuma.Wa Zabuul tarad Gaʼal wa akhwaanah wa ma yikhalliihum yaskunu fi Chakiim.
Wa fi l‑yoom al‑taani,chaʼab Chakiim macho fi ziraaʼithum wa Abiimalik simiʼ be l‑khabar da.
Wa Abiimalik chaal askarah wa gassamaahum ale talaata majmuuʼaat wa rabat kamiin fi l‑kadaade.Wa wakit chaafo al‑chaʼab marago min al‑hille,al‑askar gammo didduhum wa kataloohum.
Wa Abiimalik wa l‑majmuuʼa al‑maʼaayah macho karabo khachum baab al‑hille wa gaʼado foogah.Wa l‑majmuuʼteen al‑aakhariin hajamo kulla l‑naas al‑gaaʼidiin fi l‑ziraaʼa wa kataloohum.
Wa tuul al‑nahaar da,Abiimalik gaaʼid yihaarib fi l‑hille wa baʼad da,chaalha.Wa katal kulla l‑chaʼab wa dammar al‑hille wa sabba fi bakaanha mileh.
Wa wakit kulla rujaal Migdal Chakiim simʼo al‑khabar da,humman macho allabbado fi l‑nugra al‑gaaʼide tihit beet al‑ibaada hana Iil Bariit.
Wa jo khabbaro Abiimalik kadar kulla rujaal Migdal Chakiim lammo bakaan waahid.
Wa khalaas,Abiimalik wa kulla askarah talaʼo fi jabal Salmuun.Wa Abiimalik chaal faas wa gataʼ firiʼ yaabis wa khattaah fi kitfah wa gaal le askarah : Ajala,sawwu misil ana sawweetah. 
Wa ayyi waahid min askarah gataʼ firiʼ yaabis wa taabaʼo Abiimalik.Wa humman khatto al‑furuuʼ dool fi khachum al‑nugra di wa tachchooha.Wa kulla naas Migdal Chakiim al‑gaaʼidiin fi lubb al‑nugra di maato,awiin wa rujaal adadhum gariib 1 000.
Wa baʼad da,Abiimalik chaal derib hillit Tiibis wa haasarha wa chaalha.
Wa fiyah gasir gawi fi ust al‑hille wa kulla l‑sukkaan,awiin wa rujaal,dakhalo foogah.Wa baʼad saddo al‑baab,talaʼo fi raas al‑gasir.
Wa Abiimalik ja hajam al‑gasir al‑gawi da.Hu ja gariib le baabah achaan yitichchah.
Wa khalaas,mara waahide zaragat Abiimalik be murhaaka wa kassarat raasah.
Wa tawwaali,Abiimalik naada al‑sabi al‑chaayil leyah silaahah wa gaal leyah : Sill seefak wa aktulni achaan ma yuguulu :‹ Mara bas katalatah.›  Wa l‑sabi taʼanah wa hu maat.
Wa wakit rujaal Bani Israaʼiil chaafo Abiimalik maat,ayyi waahid macha beetah.
Wa l‑Rabb gabbal fi raas Abiimalik al‑fasaala al‑hu sawwaaha le abuuh wakit katal akhwaanah al‑sabʼiin.
Wa l‑Rabb gabbal fi raas sukkaan Chakiim kulla l‑fasaala al‑humman sawwooha.Wa be misil da,al‑laʼana al‑laʼanaahum beeha Yuutaam wileed Yarbaʼal kula lihgathum.
Wa baʼad moot Abiimalik,Tuulaʼ wileed Fuwwa wileed Duudu al‑min gabiilat Yassaakar gamma le yinajji Bani Israaʼiil.Wa hu saakin fi Chamiir fi jibaal Afraayim.
Hu hakam fi Bani Israaʼiil 23 sana.Wa baʼad da,maat wa dafanooh fi Chamiir.
Wa baʼadah gamma Yayiir al‑min turaab Gilʼaad wa hakam fi Bani Israaʼiil 22 sana.
Wa hu indah 30 awlaad raakbiin fi 30 duhuuch wa induhum 30 hillaal al‑bisammuuhum lahaddi l‑yoom furgaan Yayiir fi turaab Gilʼaad.
Wa Yayiir maat wa dafanooh fi Khaamuun.
Wa Bani Israaʼiil gammo battaan yisawwu al‑fasaala giddaam Allah.Wa abado asnaam Baʼal wa Achtaruut wa ilaahaat hana buldaan aakhariin,misil Araam wa Seeda wa Muwaab wa Bani Ammuun wa l‑Filistiyiin.Wa humman abo Allah wa battaan ma abadooh.
Wa Allah khidib khadab chadiid didd Bani Israaʼiil wa sallamaahum le l‑Filistiyiin wa Bani Ammuun.
Wa min al‑wakit da,humman rihko Bani Israaʼiil wa zalamoohum fi muddit 18 sana lahaddi kulla Bani Israaʼiil al‑gaaʼidiin sabaah le bahar al‑Urdun fi balad al‑Amuuriyiin fi turaab Gilʼaad.
Wa Bani Ammuun gataʼo bahar al‑Urdun achaan yihaarubu gabaayil Yahuuza wa Banyaamiin wa Afraayim.Wa Bani Israaʼiil addaayago mudaayaga chadiide.
Wa khalaas,Bani Israaʼiil sarakho le Allah wa gaalo : Sahiih,aniina aznabna achaan abeenaak inta Ilaahna wa abadna asnaam Baʼal. 
Wa Allah gaal le Bani Israaʼiil : Wakit al‑Masriyiin wa l‑Amuuriyiin wa Bani Ammuun wa l‑Filistiyiin
wa l‑Seeduuniyiin wa l‑Amaalikh wa l‑Maaʼooniyiin zalamooku wa wakit sarakhtu leyi,ana ma najjeetku minhum walla ?
Wa laakin intu abeetuuni wa abadtu leeku ilaahaat aakhariin wa fi chaan da,ana ma ninajjiiku battaan.
Yalla !Amchu asrakho le ilaahaatku al‑intu azaltuuhum.Khalli humman bas yafzaʼooku wakit tatʼabo ! 
Wa Bani Israaʼiil gaalo le Allah : Sahiih,aniina aznabna.Sawwi foogna kulla cheyy al‑tidoorah wa laakin najjiina al‑yoom. 
Wa humman baʼʼado minhum al‑ilaahaat al‑ajnabiyiin wa abado Allah.Wa hu hanna fooghum fi chaan taʼabhum.
Wa deech Bani Ammuun lammo wa khatto muʼaskarhum fi Gilʼaad.Wa Bani Israaʼiil lammo wa khatto muʼaskarhum fi Misfa.
Al‑chaʼab wa kulla kubaaraat Gilʼaad gaalo ambeenaathum : Al‑raajil al‑yabda al‑harib maʼa Bani Ammuun,hu da bas yabga kabiir fi kulla sukkaan Gilʼaad. 
Wa Yiftaah al‑min turaab Gilʼaad hu raajil faaris.Wa ammah mara charmuuta wa abuuh usmah Gilʼaad.
Wa l‑mara al‑aakhara hint Gilʼaad jaabat leyah iyaal aakhariin.Wakit al‑iyaal dool kibro,humman taradooh le Yiftaah wa gaalo leyah : Inta ma talga warasa maʼa aayilitna achaan ammak aakhara. 
Wa Yiftaah arrad baʼiid min akhwaanah wa macha sakan fi balad Toob.Wa naas waahidiin ma naafʼiin andammo maʼa Yiftaah wa gaaʼidiin yihaarubu maʼaayah.
Wa fi l‑wakit da,Bani Ammuun gammo yihaarubu Bani Israaʼiil.
Wa wakit gammo didduhum,kubaaraat Gilʼaad macho fattacho Yiftaah fi balad Toob.
Wa humman gaalo leyah : Taʼaal abga foogna khaayid le nihaarubu Bani Ammuun. 
Wa Yiftaah gaal le kubaaraat Gilʼaad : Intu bas ma kirihtuuni wa taradtuuni min aayilat abuuyi ?Wa maala al‑yoom wakit addaayagtu,jiitu leyi ? 
Wa kubaaraat Gilʼaad gaalo le Yiftaah : Hassaʼ aniina jiina leek achaan tamchi maʼaana wa nihaarubu Bani Ammuun.Wa tabga kabiir foogna wa fi kulla sukkaan Gilʼaad. 
Wa Yiftaah gaal le kubaaraat Gilʼaad : Kan tigabbuluuni le nihaarib Bani Ammuun wa kan Allah sallamaahum leyi fi iidi,ana nabga kabiir foogku. 
Wa kubaaraat Gilʼaad gaalo le Yiftaah : Allah yachhad ambeenaatna kan ma sawweena misil inta gultah. 
Wa khalaas,Yiftaah macha maʼa kubaaraat Gilʼaad wa l‑chaʼab khattooh fooghum kabiir wa khaayid.Wa fi hillit Misfa giddaam Allah,Yiftaah sabbat al‑alaakha al‑sawwaaha maʼa kubaaraat Gilʼaad.
Wa baʼad da,Yiftaah rassal naas le malik Bani Ammuun wa gaal leyah : Chunu al‑beeni wa beenak le taji tihaaribni fi baladi ? 
Wa malik Bani Ammuun gaal le l‑naas al‑rassalhum Yiftaah : Wakit Bani Israaʼiil marago min balad Masir chaalo kulla ardi min waadi Arnuun le waadi Yabbuukh wa lahaddi bahar al‑Urdun.Wa hassaʼ da,gabbulu leyi ardi be l‑salaama. 
Wa battaan Yiftaah rassal naas le malik Bani Ammuun
le yuguulu leyah : Daahu Yiftaah gaal leek :‹ Bani Israaʼiil ma chaalo balad Muwaab wa la balad Bani Ammuun.
Wakit marago min balad Masir,Bani Israaʼiil chaggo al‑sahara lahaddi l‑bahar al‑Ahmar wa jo fi Khaadich.
Wa rassalo naas le malik Adoom wa gaalo leyah :“Min fadlak,khalliina nuchuggu baladak.”Wa laakin malik Adoom aba ma simiʼ kalaamhum.Wa le malik Muwaab kula,gaddamo leyah nafs al‑talab wa laakin hu kula aba.Wa khalaas,Bani Israaʼiil gaʼado fi Khaadich.
Wa baʼad da,Bani Israaʼiil gammo maachiin fi l‑sahara wa baaro balad Adoom wa balad Muwaab.Wa wassalo sabaah le Muwaab wa nazalo khaadi le waadi Arnuun wa laakin ma dakhalo balad Muwaab achaan waadi Arnuun da huduud Muwaab.
 ‹ Wa Bani Israaʼiil rassalo naas le Siihuun malik al‑Amuuriyiin al‑gaaʼid fi Hachbuun wa gaalo leyah :“Min fadlak,khalliina nuchuggu baladak lahaddi nawsalo bakaanna.”
Wa laakin Siihuun ma aamanaahum le Bani Israaʼiil wa aba ma khallaahum yuchuggu baladah.Wa hu lamma kulla askarah wa khatto muʼaskarhum fi Yahaas wa haarabo Bani Israaʼiil.
Wa Allah Ilaah Bani Israaʼiil sallam Siihuun wa kulla chaʼabah le Bani Israaʼiilwa humman annasaro fooghum.Wa Bani Israaʼiil chaalo kulla ard al‑Amuuriyiin al‑saakniin fi l‑balad di.
Wa chaalo kulla ard al‑Amuuriyiin min waadi Arnuun lahaddi waadi Yabbuukh wa min al‑sahara lahaddi bahar al‑Urdun.
 ‹ Wa hassaʼ,Allah Ilaah Bani Israaʼiil galaʼ ard al‑Amuuriyiin wa antaaha le chaʼabah Bani Israaʼiil.Wa inta tidoor taglaʼha minhum walla ?
Wa inta ma warast al‑ard al‑antaaha leek ilaahak Kamuuch walla ?Wa aniina kula indina hagg nawrusu al‑ard al‑antaaha leena Allah Ilaahna.
Walla inta chadiid min Balaakh wileed Siffuur malik Muwaabwalla ?Laakin hu ma haraj maʼa Bani Israaʼiil lahaddi haarabaahum.
 ‹ Min muddit 300 sana Bani Israaʼiil sakano fi Hachbuun wa hillaalha al‑taabʼiin leeha wa fi Aruuʼir wa hillaalha al‑taabʼiin leeha wa fi kulla l‑mudun al‑fi khachum waadi Arnuun.Wa maala intu ma galaʼtu al‑balad di fi kulla l‑mudda di ?
Wa kan leyi ana,ma khitiit foogak.Wa laakin inta bas khitiit foogi wa gaaʼid tihaaribni.Wa khalli Allah yahkim al‑yoom been Bani Israaʼiil wa Bani Ammuun !› 
Wa laakin malik Bani Ammuun ma simiʼ al‑kalaam al‑Yiftaah rassal wa gaalah leyah.
Wa baʼad da,Ruuh Allah nazal fi Yiftaah.Wa Yiftaah gamma chagga turaab Gilʼaad wa turaab Manassa.Wa baʼad da,macha fi Misfa Gilʼaad wa minha wassal huduud Bani Ammuun.
Wa Yiftaah aahad Allah wa gaal : Kan inta sallamt leyi Bani Ammuun,
wakit nigabbil be sihha wa salaama min al‑harib maʼa Bani Ammuun,awwal makhluug al‑yamrug min beeti le yilaagiini ana nikhassisah le Allah wa nigaddimah dahiiye muharraga. 
Wa Yiftaah gataʼ huduud Bani Ammuun wa haarabaahum.Wa Allah sallamaahum leyah fi iidah.
Wa hu annasar fooghum min hillit Aruuʼir lahaddi gariib le Minniit wa da 20 mudun wa lahaddi Abil Karaamiim.Wa l‑haziime bigat kabiire lahaddi Bani Ammuun gaʼado tihit Bani Israaʼiil.
Wa wakit Yiftaah jaayi le beetah fi Misfa,hu chaaf bittah maragat le tilaagiih gaaʼide tudugg tambal wa talʼab.Wa di bineeytah al‑waahide wa balaaha,ma indah wa la bitt wa la walad.
Wa min hu chaaf bittah,tawwaali gamma charrat khulgaanah wa gaal : Ya khasaarti !Ya bineeyti,rameetiini fi l‑hizin !Inti bas jibti leyi al‑taʼab !Ana aahadt Allah wa battaan ma nagdar nangud al‑ahad. 
Wa laakin hi gaalat leyah : Ya abuuyi,kan inta aahadt Allah,sawwi foogi misil inta gultah achaan Allah chaal leek al‑taar fi udwaanak Bani Ammuun. 
Wa battaan gaalat le abuuha : Natlub minnak bas muddit chahareen namchi fi l‑jibaal ana wa rafiigaati achaan nabki le banaatiiyti. 
Wa hu gaal leeha : Amchi. Wa hu khallaaha machat le muddit chahareen maʼa rafiigaatha le tabki le banaatiiyitha fi l‑jibaal.
Wa baʼad chahareen,hi gabbalat le abuuha wa hu tabbag ahadah al‑gaalah.Wa hi ma chaafat raajil.Wa da bigi aade fi Bani Israaʼiil,
kadar ayyi sana,banaat Bani Israaʼiil yamchan yahzanan le muddit arbaʼa yoom le bitt Yiftaah al‑min turaab Gilʼaad.
Wa rujaal Afraayim lammo wa macho ale Safuun.Wa humman gaalo le Yiftaah : Maala gataʼt huduud Bani Ammuun le tihaaribhum wa ma khabbartina achaan namchu maʼaak ?Fi chaan da,aniina niharrugu beetak fi raasak. 
Wa Yiftaah radda leehum wa gaal : Ana wa chaʼabi indina muchkila kabiire maʼa Bani Ammuun.Wa wakit ana naadeetku,intu ma jiitu fazaʼtuuni.
Wa wakit ana irift kadar intu ma taju tafzaʼooni,ana dasseet nafsi fi l‑khutuura wa gataʼt huduud Bani Ammuun wa Allah sallamaahum leyi fi iidi.Wa maala al‑yoom jiitu le tihaarubuuni ? 
Wa khalaas,Yiftaah lamma kulla rujaal Gilʼaad wa haarab gabiilat Afraayim.Wa rujaal Gilʼaad annasaro fi gabiilat Afraayim achaan awwal naas Afraayim gaalo : Intu ya rujaal Gilʼaad,intu arradtu min gabiilat Afraayim.Wa khalleetu gabiilitna le tamchu tabgo fi gabiilat Manassa. 
Wa rujaal Gilʼaad karabo ayyi derib hana bahar al‑Urdun al‑maachi ale ard Afraayim.Wa wakit raajil min Afraayim muʼarrid yuguul : Khalluuni nagtaʼ  ,rujaal Gilʼaad yuguulu leyah : Inta min gabiilat Afraayim walla ? Wa kan hu yuguul : La ,
humman yuguulu leyah : Min fadlak,guul :‹ Chibuuleet !›  Wa kan hu yuguul : Sibuuleet  achaan ma natagah adiil,khalaas humman yakurbuuh wa yadbahooh fi l‑derib hana bahar al‑Urdun.Wa fi l‑wakit daak,katalo 42 000 raajil min Afraayim.
Wa Yiftaah hakam fi Bani Israaʼiil sitte sana.Wa baʼad da,maat wa dafanooh fi waahide min mudun Gilʼaad.
Wa baʼad Yiftaah,Ibsaan al‑min Beet Laham hakam fi Bani Israaʼiil.
Wa Ibsaan indah 30 awlaad wa 30 banaat.Hu chaal banaatah al‑talaatiin wa jawwazaahum barra min al‑gabiila wa jaab le awlaadah 30 banaat min barra.Wa hakam fi Bani Israaʼiil sabʼa sana.
Wa baʼad da,Ibsaan maat wa dafanooh fi Beet Laham.
Wa baʼad Ibsaan,Iluun al‑min gabiilat Zabuluun hakam fi Bani Israaʼiil le muddit achara sana.
Wa baʼad da,Iluun maat wa dafanooh fi Ayyaluun fi ard gabiilat Zabuluun.
Wa baʼad Iluun,Abduun wileed Hilliil al‑min hillit Firʼatuun hakam fi Bani Israaʼiil.
Wa Abduun da iyaalah 40 wa iyaal iyaalah 30 wa kulluhum raakbiin fi 70 duhuuch.Wa hu hakam fi Bani Israaʼiil muddit tamaane sana.
Wa baʼad da,Abduun maat wa dafanooh fi hillit Firʼatuun fi ard gabiilat Afraayim,fi jibaal Amaalikh.
Wa battaan Bani Israaʼiil gammo yisawwu al‑fasaala giddaam Allah.Wa be da,Allah sallamaahum le l‑Filistiyiin le muddit 40 sana.
Wa fi l‑wakit daak,fiyah raajil waahid min gabiilat Daan al‑yaskun fi hillit Saarʼa wa usmah Manuuh.Wa l‑raajil da,martah aagre ma jaabat iyaal.
Wa yoom waahid,malak Allah baan le martah wa gaal leeha : Ana naʼarif kadar inti aagre ma indiki iyaal.Wa laakin hassaʼ,inti tabge khalbaane wa tijiibi wileed.
Min hini le giddaam,fakkiri ma tacharbe khamar wa la ayyi charaab al‑bisakkir wa ma taakuli akil nijis,
achaan inti tabge khalbaane wa talde wileed.Wa kan wilidtiih,ma tizayyini raasah achaan al‑wileed da mukhassas le l‑Rabb min hu fi batunki.Wa hu bas al‑yabda yinajji Bani Israaʼiil min al‑Filistiyiin. 
Wa khalaas,al‑mara gabbalat fi l‑beet wa gaalat le raajilha : Fiyah raajil saalih hana Allah ja leyi wa l‑raajil da chooftah tikhawwif ziyaada.Akuun hu da malak Allah.Wa ana ma saʼaltah hu min ween wa hu kula ma ooraani usmah.
Wa hu gaal leyi :‹ Inti tabge khalbaane wa talde wileed.Wa min hini le giddaam,ma tacharbe khamar wa la ayyi charaab al‑bisakkir wa ma taakuli akil nijis achaan al‑wileed da mukhassas le l‑Rabb min hu fi batunki lahaddi yumuut.› 
Wa Manuuh saʼal Allah wa gaal : Ya Rabb,khalli al‑raajil al‑saalih al‑inta rassaltah da,yajiina battaan wa khalli yiwassifna al‑cheyy al‑nisawwuuh wakit al‑wileed da yaldooh. 
Wa khalaas,Allah khibil suʼaal Manuuh wa malak Allah ja battaan le martah wakit hi gaaʼide tihit fi l‑zereʼ.Wa raajilha Manuuh ma maʼaaha.
Wa tawwaali,al‑mara jarat le raajilha khabbaratah wa gaalat leyah : Daahu al‑raajil al‑jaani al‑yoom daak,battaan baan leyi ! 
Wa Manuuh gamma taabaʼ martah wa jo le l‑raajil.Wa hu gaal leyah : Inta bas al‑raajil al‑awwal kallamt le marti walla ? Wa hu radda leyah wa gaal : Aywa,ana bas. 
Wa Manuuh gaal leyah : Wakit kalaamak da yilhaggag,chunu al‑churuut al‑waajib leyah ?Wa aniina nisawwu chunu le l‑wileed da ? 
Wa malak Allah gaal le Manuuh : Kulla cheyy al‑ana gultah le martak di,khalli hi tifakkir foogah.
Ma taakul ayyi cheyy al‑jaayi min al‑inab wa la tachrab khamar wa la ayyi charaab al‑bisakkir wa ma taakul akil nijis.Waajib hi titabbig kulla l‑kalaam al‑ana gultah leeha. 
Wa Manuuh gaal le malak Allah : Min fadlak,khalli nidayyufuuk wa nigaddumu leek sakhal. 
Wa malak Allah gaal le Manuuh : Hatta kan tidayyifni kula,ana ma naakul aklak.Wa laakin kan tidoor tigaddim dahiiye muharraga,gaddimha le Allah. Wa Manuuh ma irif kadar al‑raajil hu malak Allah.
Wa Manuuh gaal le malak Allah : Usmak yaatu ?Achaan wakit kalaamak da yilhaggag,nicharrufuuk ziyaada. 
Wa malak Allah gaal leyah : Maala tasʼalni min usmi ?Usmi hu ajiib bilheen. 
Wa Manuuh chaal sakhal wa hadiiye hana dagiig wa gaddamaahum dahiiye muharraga fi raas hajar waahid le Allah.Wa tawwaali,cheyy ajiib bigi giddaam Manuuh wa martah.
Wa wakit lahiib al‑naar gaaʼid yatlaʼ min al‑madbah le l‑sama,malak Allah kula talaʼ fi l‑lahiib.Wa wakit chaafo al‑cheyy da,Manuuh wa martah wagaʼo be wujuuhhum fi l‑ard.
Wa khalaas,Manuuh irif kadar da malak Allah.Wa malak Allah ma baan leyah hu wa la le martah battaan.
Wa Manuuh gaal le martah : Akiid aniina numuutu achaan chifna al‑Rabb ! 
Wa laakin martah gaalat leyah : Kan Allah dawwar yaktulna,ma khibil minnina al‑dahiiye al‑muharraga wa l‑hadiiye wa la wassafna kulla l‑achya dool wa la ooraana kulla l‑kalaam da. 
Wa l‑mara wildat wileed wa sammatah Chamchuun.Wa l‑wileed kibir wa Allah baarakah.
Wa fi mantagat Daan ambeen Saarʼa wa Achtawuul,Ruuh Allah nazal fi Chamchuun wa bada yichajjiʼah.
Wa yoom waahid,Chamchuun macha fi Timna wa hinaak hu chaaf mara waahide min banaat al‑Filistiyiin.
Wa hu macha le abuuh wa ammah wa gaal leehum : Fi Timna,ana chift mara waahide min banaat al‑Filistiyiin.Wa hassaʼ,amchu aakhuduuha leyi. 
Wa abuuh wa ammah gaalo leyah : Ma ligiit mara min banaat akhwaanak wa la min chaʼabna walla ?Maala tamchi tichiil mara min al‑Filistiyiin al‑ma mutahhariin dool ? Wa laakin Chamchuun gaal le abuuh : Al‑bineeye di bas ajabatni.Amchi aakhudha leyi ! 
Wa abuuh wa ammah ma irfo kadar be l‑cheyy da Allah yijiib fursa le muhaarabat al‑Filistiyiin.Wa hu gaaʼid yifattich tariiga le yihaarib al‑Filistiyiin.Achaan fi l‑wakit da,Bani Israaʼiil gaaʼidiin tihit hukum al‑Filistiyiin.
Wa khalaas,Chamchuun macha Timna maʼa abuuh wa ammah.Wa wakit wassalo fi jineenaat al‑inab hana Timna,Chamchuun chaaf farkh hana duud gaaʼid yikirr jaari jaayi leyah.
Fi l‑bakaan da,Ruuh Allah nazal fi Chamchuun.Hu ma indah silaah fi iidah wa laakin be iideenah bas,karab al‑duud wa chaggah tineen misil sakhal.Wa hu ma kallam abuuh wa la ammah be l‑cheyy al‑sawwaah.
Wa hu macha Timna wa kallam maʼa l‑mara wa hi ajabatah.
Wa baʼad ayyaam,hu gabbal le yaakhudha.Wa hu baara min derbah achaan yichiif al‑rimme hana l‑duud.Wa fi lubb al‑rimme di,hu ligi beet hana nahale malaan asal.
Hu chaal min al‑asal da fi lubb iidah wa maachi wa gaaʼid yaakul.Wa wakit wassal bakaan abuuh wa ammah,hu antaahum wa akalo humman kula.Wa laakin ma khabbaraahum kadar chaal al‑asal da min lubb al‑rimme hana l‑duud.
Wa khalaas,abuuh gamma macha bakaan al‑mara.Chamchuun sawwa aazuuma hinaak wa da misil aadit al‑subyaan fi l‑wakit da.
Wa wakit al‑Filistiyiin chaafooh,humman azalo 30 subyaan le yagoodu maʼaayah.
Wa Chamchuun gaal leehum : Min fadulku,khalli nihajji leeku hijjeeye.Kan gidirtu iriftu maʼanaatha wa halleetuuha fi l‑sabʼa yoom hana l‑aazuuma,ana nantiiku 30 jawwaaniiye wa 30 khulgaan tikhayyuru beehum.
Wa laakin kan ma gidirtu halleetu al‑hijjeeye kamaan,intu tantuuni 30 jawwaaniiye wa 30 khulgaan nikhayyir beehum. Wa humman gaalo leyah : Guul hijjeeytak wa aniina nasmaʼooha. 
Wa Chamchuun gaal leehum : Min al‑biyaakul marag al‑akilwa min al‑gawi marag al‑halu. Wa muddit talaata yoom,al‑subyaan ma gidro yifassuru maʼana al‑hijjeeye di.
Wa laakin fi l‑yoom al‑saabiʼ,humman gaalo le marit Chamchuun : Khuchchi raajilki le yiʼooriina maʼana al‑hijjeeye di.Kan ma khachcheetiih,aniina niharruguuki inti wa aayilat abuuki.Walla intu azamtuuna le tanhaboona ? 
Wa be da,marit Chamchuun bakat katiir wa gaalat leyah : Inta kirihtini wa abadan ma tihibbini.Al‑hijjeeye al‑inta gultaha le subyaan chaʼabi kula inta ma ooreetni maʼanaatha. Wa hu gaal leeha : Ana le abuuyi wa ammi kula ma ooreethum wa leeki inti bas niʼooriiki walla ? 
Wa fi muddit sabʼa yoom hana l‑aazuuma,hi daayman tabki.Wa fi l‑yoom al‑saabiʼ,hu gaal leeha al‑maʼana achaan hi taʼʼabatah.Wa khalaas,hi machat kallamat maʼana al‑hijjeeye di le subyaan chaʼabha.
Wa fi l‑yoom al‑saabiʼ gubbaal al‑harraay ma tagaʼ,naas al‑madiina gaalo leyah : Chunu al‑halu min al‑asalwa chunu al‑gawi min al‑duud ? Wa hu radda leehum wa gaal : Kan ma harattu maʼa ijilti,ma tihillu hijjeeyti. 
Wa khalaas,Ruuh Allah nazal foogah.Wa Chamchuun macha madiinat Achgaluun wa katal min sukkaanha 30 raajil wa chaal khulgaanhum wa antaahum le l‑naas al‑hallo al‑hijjeeye.Wa ziʼil chadiid wa gabbal le beet abuuh.
Wa marit Chamchuun kamaan,antooha le sabi al‑bigi waziirah.
Wa baʼad ayyaam fi wakit gatiʼiin al‑gameh,Chamchuun saafar macha bakaan martah.Wa wadda maʼaayah sakhal wa gaal : Nidoor nadkhul fi khurfit marti. Wa laakin abu martah ma antaah izin le yadkhul.
Wa gaal le Chamchuun : Ana hasabt inta abeetha wa ana anteetha le waziirak.Wa akhutha tariiditha ma samhe minha walla ?Khalaas chiilha fi badalha. 
Wa Chamchuun gaal : Hassaʼ da,kan nisawwi cheyy fasil fi l‑Filistiyiin kula,ma yagdaro yuluumuuni ! 
Wa macha karab 300 baʼaachiim wa kulli baʼaachiim itneen rabat dunubbaahum sawa.Wa khatta ambeenaat al‑dunubba al‑itneen dool kaniite.
Wa baʼad da,hu gabbad al‑kaniite wa talag al‑baʼaachiim fi ziraaʼat al‑Filistiyiin.Wa be da,hu harrag ganaadiil al‑gameh al‑waagif foog wa rubat al‑gameh al‑magtuuʼ.Wa hatta jineenaat al‑inab wa l‑zaytuun kula hirgo.
Wa l‑Filistiyiin gaalo : Yaatu al‑sawwa al‑cheyy da ? Wa gaalo leehum : Da Chamchuun nasiib al‑raajil al‑min hillit Timna achaan hu da,chaal martah wa antaaha le waziirah. Wa khalaas,al‑Filistiyiin macho harrago al‑mara di wa abuuha.
Wa Chamchuun gaal leehum : Hatta kan sawweetu al‑cheyy da kula,ana ma nagiif lahaddi nichiil taari foogku. 
Khalaas,hu hajamaahum wa hazamaahum haziime kabiire.Wa baʼad da,macha dakhal fi karkuur hajar Itaam wa gaʼad foogah.
Wa baʼad da,al‑Filistiyiin gammo khatto muʼaskarhum fi turaab Yahuuza wa hajamo Laahi.
Wa rujaal Yahuuza gaalo leehum : Maala gammeetu diddina ? Wa l‑Filistiyiin gaalo : Aniina gammeena achaan nakurbu Chamchuun wa nisawwu foogah misil hu sawwa foogna. 
Wa khalaas,3 000 raajil min Yahuuza gammo macho le l‑karkuur hana hajar Itaam.Wa gaalo le Chamchuun : Inta ma taʼarif kadar aniina gaaʼidiin tihit hukum al‑Filistiyiin walla ?Wa chunu al‑inta sawweetah da ? Wa hu gaal leehum : Ana sawweet fooghum misil humman sawwo foogi. 
Wa humman gaalo leyah : Aniina jiina le nakurbuuk wa nisallumuuk le l‑Filistiyiin. Wa Chamchuun gaal leehum : Ahalfu leyi kadar intu ke ma taktuluuni. 
Wa humman gaalo leyah : La,aniina nidooru nakurbuuk wa nisallumuuk leehum bas laakin ma naktuluuk. Khalaas,humman rabbatooh be hubaal judaad itneen wa maragooh min al‑karkuur.
Wa wakit ja gariib le Laahi,al‑Filistiyiin marago laagooh be korooraak hana harib.Laakin Ruuh Allah nazal foogah wa l‑hubaal al‑raabtiin beehum iideenah bigo misil al‑janaago al‑haragathum al‑naar wa daffago min iideenah.
Wa tawwaali,hu ligi saalfe hint humaar maat gariib waagʼe wa chaalha wa katal beeha 1 000 raajil.
Wa Chamchuun gaal : Be saalfit humaar,ana hazamtuhum !Be saalfit humaar bas,ana katalt 1 000 raajil. 
Wa min kammal kalaamah bas,hu zagal minnah al‑saalfe.Wa sammo al‑bakaan da Raamat Laahi (maʼanaatah jabal al‑Saalfe).
Wa hu atchaan ziyaada wa saʼal Allah wa gaal : Inta bas al‑jibt al‑nasur al‑kabiir da be iid ana abdak.Wa hassaʼ,hal ana numuut min al‑atach wa nagaʼ fi iideen al‑naas al‑ma mutahhariin walla ? 
Wa l‑Rabb chagga al‑jabal al‑fi Laahi wa almi jara minnah.Wa Chamchuun chirib wa battaan bigi chadiid wa hiyi.Wa be sabab da,een almi al‑gaaʼide lahaddi l‑yoom fi Laahi sammooha Een Khuuri (maʼanaatah een hana l‑naadum al‑yasʼal Allah).
Wa fi wakit al‑Filistiyiin,Chamchuun hakam fi balad Israaʼiil 20 sana.
Yoom waahid,Chamchuun macha madiinat Khazza wa hinaak hu chaaf mara charmuuta wa macha ragad fi beetha.
Wa gaalo le sukkaan Khazza : Chamchuun ja hini. Khalaas humman hawwago al‑madiina wa karaso jamb baab al‑madiina tuul al‑leel.Wa ma harrako min bakaanhum tuul al‑leel achaan gaalo : Khalli narjo nuur al‑fajur wa naktuluuh. 
Wa laakin Chamchuun ragad lahaddi ust al‑leel.Wa fi ust al‑leel,gamma macha marrag biibaan al‑madiina wa maraadiishum wa chaalaahum fi kataafeeh wa waddaahum lahaddi raas al‑hajar al‑mugaabil Hibruun.
Wa baʼad da,Chamchuun dawwar mara waahide usumha Daliila al‑gaaʼide ale waadi Suurikh.
Wa kubaaraat al‑Filistiyiin macho le l‑mara di wa gaalo leeha : Khuchchiih wa asʼaleeh min ween yaji sirr gudurtah al‑kabiire di.Fattichi kikkeef nagdaro foogah wa nirabbutuuh.Wa ayyi waahid minnina yantiiki 1 100 hajar fudda. 
Wa Daliila gaalat le Chamchuun : Ooriini min ween ligiit sirr gudurtak al‑kabiire di wa be chunu yarbutuuk wa gudurtak al‑kabiire di tabga ma fiiha. 
Wa Chamchuun gaal leeha : Kan rabbatooni be sabʼa hubaal hana nubbaal neyyiin ma muyabbasiin,khalaas gudurti tabga ma fiiha wa nabga misil kulla l‑naas. 
Wa kubaaraat al‑Filistiyiin jaabo le Daliila sabʼa hubaal hana nubbaal neyyiin ma muyabbasiin wa hi rabbatatah be l‑hubaal dool.
Wa naas waahidiin allabbado fi khurfitha wa l‑mara koorakat wa gaalat : Chamchuun,al‑Filistiyiin hajamook ! Wa khalaas,Chamchuun gataʼ al‑hubaal dool misil gataʼoohum be naar.Wa laakin ma ligo al‑sirr hana gudurtah.
Wa Daliila gaalat le Chamchuun : Inta khachcheetni wa gult leyi kalaam kidib.Wa hassaʼ,ooriini be chunu yirabbutuuk ? 
Wa hu gaal leeha : Kan rabbatooni gawi be hubaal judaad al‑yoom waahid ma sawwo beehum khidme,khalaas gudurti tabga ma fiiha wa nabga misil kulla l‑naas. 
Wa khalaas,Daliila chaalat hubaal judaad wa rabbatatah wa gaalat : Chamchuun,al‑Filistiyiin hajamook ! Wa fi l‑wakit daak,naas waahidiin mullabbidiin fi l‑khurfa wa laakin Chamchuun gataʼ al‑hubaal al‑marbuut beehum misil al‑kheet.
Wa Daliila gaalat le Chamchuun : Hassaʼ kula inta khachcheetni wa gult leyi kalaam kidib.Ooriini be chunu yirabbutuuk ? Wa hu gaal leeha : Kan machatti sabʼa chaʼar fi raasi be khuyuut hana gabag wa rabattiihum fi mutraara,khalaas gudurti tabga ma fiiha wa nabga misil kulla l‑naas. 
Wa khalaas,hi nawwamatah wa machatat sabʼa chaʼar fi raasah be khuyuut hana gabag wa rabatatah fi witid wa gaalat : Chamchuun,al‑Filistiyiin hajamook ! Fi l‑bakaan da,Chamchuun wiʼi min noomah wa marag al‑mutraara al‑marbuut foogha al‑chaʼar al‑madfuur be khuyuut al‑gabag.
Wa Daliila gaalat : Kikkeef tagdar tuguul leyi :‹ Ana nihibbiki !› Galbak ma maʼaayi !Wa daahu talaata marraat,inta khachcheetni wa abeet ma ooreetni sirr gudurtak al‑kabiire di. 
Wa hi gaaʼide tibachtinah kulla yoom le Chamchuun lahaddi hu iyi min bachtanatha.
Wa khalaas,ooraaha sirrah min daakhal galbah wa gaal : Ana raasi yoom waahid ma zayyanooh achaan ana mukhassas le l‑Rabb min ana fi batun ammi.Kan zayyanooni,gudurti tabga ma fiiha marra waahid wa nabga misil kulla l‑naas. 
Wa wakit Daliila irfat kadar hu ooraaha sirrah min daakhal galbah,hi rassalat le kubaaraat al‑Filistiyiin wa gaalat leehum : Al‑yoom kula taʼaalu achaan hu ooraani sirrah min daakhal galbah. Wa kubaaraat al‑Filistiyiin jo fi bakaanha chaayliin maʼaahum al‑fudda al‑hajjooha leeha.
Hi nawwamat Chamchuun fi rijilha wa naadat naadum waahid zayyan al‑sabʼa chaʼar al‑mamchuut fi raasah.Khalaas fi l‑bakaan da,hi gidrat foogah wa gudurtah kula bigat ma fiiha.
Wa Daliila gaalat leyah : Chamchuun,al‑Filistiyiin hajamook ! Tawwaali,hu wiʼi min noomah wa fakkar wa gaal : Namrug minhum misil awwal wa ninbalis. Wa laakin hu ma irif kadar Allah baʼʼadah minnah.
Wa fi l‑bakaan da,al‑Filistiyiin karabooh wa gaddado uyuunah.Wa humman chaalooh wa waddooh fi Khazza.Wa rabbatooh be guyuud hana nahaas wa jabarooh yarhak gameh fi lubb al‑sijin.
Wa laakin baʼad zayyanooh,battaan suuf raasah bada yugumm.
Yoom waahid,kubaaraat al‑Filistiyiin lammo wa gaddamo dahiiye kabiire le ilaahhum Daguun.Wa gaaʼidiin yafraho wa yuguulu : Ilaahna sallam leena aduuna Chamchuun fi iideenna ! 
Wa wakit al‑chaʼab chaafo Chamchuun,chakaro ilaahhum wa gaalo : Ilaahna sallam leena aduuna fi iideenna !Hu bas al‑kharab baladna wa kattar maytiinna. 
Wa laakin wakit firho ziyaada,gaalo : Naadu leena Chamchuun le yidahhikna. Wa humman jaabooh min al‑sijin wa jabarooh yalʼab giddaamhum.Wa humman waggafooh ambeen amad beet al‑ibaada da.
Wa Chamchuun gaal le l‑sabi al‑karabah min iidah : Guudni wa khalliini nalmas al‑amad hana beet al‑ibaada achaan nirrakkaz fooghum. 
Wa beet al‑ibaada da malaan be rujaal wa awiin wa kulla kubaaraat al‑Filistiyiin kula gaaʼidiin.Wa battaan fi raas al‑beet,hawaale 3 000 rujaal wa awiin gaaʼidiin yichiifu Chamchuun al‑gaaʼid yalʼab.
Wa Chamchuun naada Allah wa gaal : Ya Allah Rabbi,fakkir foogi wa gaddirni aakhir marra le nichiil al‑taar fi l‑Filistiyiin fi chaan gaddado uyuuni. 
Wa Chamchuun karab al‑amad al‑itneen al‑ust al‑bano fooghum beet al‑ibaada wa arrakkaz fooghum iidah al‑zeene fi amuud wa l‑isra kula fi l‑amuud al‑aakhar.
Wa gaal : Khalli numuut maʼa l‑Filistiyiin ! Wa be gudra lazza al‑amad al‑itneen wa khalaas beet al‑ibaada wagaʼ fi l‑kubaaraat wa kulla l‑chaʼab al‑gaaʼidiin foogah.Wa l‑naas al‑katalaahum maʼaayah fi wakit mootah aktar min al‑naas al‑katalaahum wakit hu hayy.
Wa khalaas akhwaanah wa kulla aayilat abuuh jo chaalo janaaztah wa waddooh dafanooh ambeen hillaal Saarʼa wa Achtawuul fi khabur abuuh Manuuh.Wa Chamchuun hakam fi Israaʼiil 20 sana.
Fiyah raajil waahid min jibaal Afraayim usmah Miika.
Wa l‑raajil da gaal le ammah : Ana simiʼtiki talʼane al‑naadum al‑sirig minki 1 100 hajar fudda.Al‑fudda di fi bakaani.Ana bas chiltaha. Wa ammah gaalat leyah : Allah yibaarikak,ya wileedi. 
Wa hu gabbal al‑alif wa miya hajar fudda le ammah wa laakin hi gaalat leyah : Ana khassast al‑fudda di le Allah wa nantiiha leek inta wileedi achaan tasnaʼ beeha sanam wa timsaal hana hadiid.Wa daahu ana nigabbilha leek. 
Wa misil da,wakit hu gabbal al‑fudda le ammah,hi chaalat 200 hajar fudda wa antathum le l‑haddaadi.Wa hu sanaʼ beeha sanam wa timsaal hana hadiid wa khattoohum fi beet Miika.
Wa Miika indah beet hana ilaahah.Hu sanaʼ farmala hana raajil al‑diin wa tamaasiil wa darraj waahid min awlaadah le yabga leyah raajil diin.
Wa fi l‑wakit da,ma fi malik fi Israaʼiil wa ayyi naadum bisawwi cheyy al‑hu bidoorah.
Wa fiyah sabi waahid Laawi al‑saakin fi Beet Laham fi turaab gabiilat Yahuuza.
Wa yoom waahid,al‑naadum da gamma macha min Beet Laham fi turaab Yahuuza le yifattich bakaan aakhar yaskun foogah.Wa wakit ja fi jibaal Afraayim,sudfa fi derbah hu ligi beet Miika.
Wa Miika gaal leyah : Inta jaayi min ween ? Wa hu gaal leyah : Ana Laawi min Beet Laham fi turaab Yahuuza wa maachi nifattich bakaan naskun foogah. 
Wa khalaas,Miika gaal leyah : Agood maʼaayi wa abga leyi abu wa raajil diin.Wa ana nantiik achara hajar fudda fi ayyi sana wa khulgaan wa akil. Wa l‑Laawi dakhal beetah.
Wa hu khassad yagood maʼa Miika wa hu jaʼalah misil waahid min awlaadah.
Wa Miika darraj al‑Laawi da raajil diin wa gaʼʼadah maʼaayah fi beetah.
Wa Miika gaal : Hassaʼ da,ana naʼarif kadar Allah yisawwi leyi al‑kheer achaan al‑Laawi da bigi leyi raajil diin. 
Wa fi l‑wakit da,ma fi malik fi Israaʼiil.Wa gabiilat Daan gaaʼide tifattich turaab al‑taskun foogah achaan hi lissaaʼ ma ligat ard warasa ambeen gabaayil Bani Israaʼiil.
Wa min hillaalhum Saarʼa wa Achtawuul,naas gabiilat Daan rassalo rujaal khamsa fahaliin min gabiilithum achaan yamchu yuruukhu wa yichiifu al‑balad.Wa gaalo leehum : Amchu chiifu al‑balad. Wa l‑rujaal al‑khamsa wassalo fi jibaal Afraayim wa ligo beet Miika wa naamo foogah.
Wa wakit gaaʼidiin jamb beet Miika,humman irfo al‑lahja al‑hajja beeha al‑sabi al‑Laawi.Wa garrabo leyah wa saʼalooh wa gaalo : Yaatu al‑jaabak hini ?Gaaʼid tisawwi chunu fi l‑bakaan da ?Wa chunu al‑gaʼʼadaak hini ? 
Wa hu radda leehum wa gaal : Miika sawwa leyi misil da wa hu ajjaraani wa ana bigiit leyah raajil diin. 
Wa humman gaalo leyah : Asʼal leena al‑Rabb achaan naʼarfu kan makhatarna da yanjah walla la. 
Wa raajil al‑diin gaal leehum : Amchu be l‑salaam fi makhatarku.Allah maʼaaku. 
Wa l‑rujaal al‑khamsa macho giddaam wa wassalo hillit Layich.Wa chaafo kadar sukkaanha haadiyiin wa aaychiin fi raaha wa amaan hasab aadit al‑Seeduuniyiin.Wa fi l‑balad di,ma fi naadum yibarjilhum walla yazlumhum.Wa sukkaan Layich baʼiidiin min al‑Seeduuniyiin wa ma induhum naas al‑yahfadoohum.
Wakit al‑rujaal al‑khamsa gabbalo le akhwaanhum fi Saarʼa wa Achtawuul,akhwaanhum gaalo leehum : Chunu al‑khabar ? 
Wa humman raddo leehum wa gaalo : Yalla !Nugummu didduhum achaan aniina chifna al‑balad wa hi samha marra waahid.Ma tagoodu saakit !Yalla !Gummu amchu le l‑balad di le tichiiluuha.
Wa wakit tiwassulu fi l‑balad di,talgo chaʼab gaaʼidiin be amaan wa kulla l‑balad wasiiʼe giddaamku achaan al‑Rabb sallamaaha leeku fi iideeku.Wa cheyy mugassir fi l‑balad di ke ma fiih. 
Wa khalaas min gabiilat Daan,600 rujaal musallahiin gammo min Saarʼa wa Achtawuul wa macho.
Wa humman macho nazalo fi Kharyat Yaʼariim fi turaab Yahuuza.Achaan da,lahaddi l‑yoom yinaadu al‑bakaan da Mahana Daan (maʼanaatah fariig Daan).Wa l‑bakaan da gaaʼid kharib le Kharyat Yaʼariim.
Wa min al‑bakaan da,macho le jibaal Afraayim wa ligo beet Miika.
Wa l‑rujaal al‑khamsa al‑macho raakho hillit Layich gaalo le akhwaanhum : Hal taʼarfu kadar fi l‑buyuut dool fi farmala hana raajil al‑diin wa tamaasiil wa sanam wa timsaal hana hadiid walla ?Wa hassaʼ da,fakkuru fi l‑cheyy al‑waajib tisawwuuh. 
Wa jo dakhalo fi beet al‑sabi al‑Laawi al‑gaaʼid maʼa Miika wa sallamooh.
Wa fi l‑wakit da,al‑suttumiya rujaal musallahiin al‑min naas gabiilat Daan waagfiin fi khachum al‑baab.
Wa l‑rujaal al‑khamsa al‑macho raakho al‑balad dakhalo wa chaalo al‑sanam wa l‑farmala wa l‑tamaasiil wa timsaal hana l‑hadiid.Wa fi l‑wakit da,raajil al‑diin wa l‑suttumiya rujaal musallahiin waagfiin fi khachum al‑baab.
Wa wakit al‑rujaal dool dakhalo fi beet Miika wa chaalo al‑sanam wa l‑farmala wa l‑tamaasiil wa l‑timsaal hana l‑hadiid,raajil al‑diin gaal leehum : Tisawwuuh chunu ? 
Wa humman gaalo leyah : Askut wa khutt iidak fi khachmak !Taʼaal maʼaana wa abga leena abu wa raajil diin.Da akheer leek tabga raajil diin le aayila hana raajil waahid bas aw le gabiila tamaama fi Israaʼiil ? 
Wa khalaas,raajil al‑diin galbah firih wa chaal al‑farmala wa l‑tamaasiil wa l‑sanam wa macha maʼa l‑rujaal al‑musallahiin.
Wa khalaas,gammo maachiin wa khatto giddaamhum al‑iyaal wa l‑bahaayim wa l‑khumaam.
Wa wakit baʼʼado min beet Miika,al‑rujaal al‑saakniin jamb beet Miika lammo wa gammo didd naas gabiilat Daan wa macho waraahum.
Wa l‑rujaal dool gaaʼidiin yiʼiitu foog naas gabiilat Daan.Wa naas gabiilat Daan gabbalo le Miika wa gaalo leyah : Maala gawwamt al‑rujaal dool diddina ? 
Wa Miika gaal : Al‑ilaahaat al‑ana sawweethum,intu chiltuuhum !Wa raajil al‑diin kula chiltuuh wa macheetu beyah.Battaan faddal leyi chunu ?Wa kikkeef tuguulu leyi :‹ Inta maalak ?› 
Wa naas gabiilat Daan raddo leyah wa gaalo : Ma tiʼayyiina be kalaamak.Wa kan abeet kamaan,rujaal galibhum murr yahjumuuk wa inta tijiib al‑moot fi nafsak wa fi aayiltak ! 
Wa khalaas,naas gabiilat Daan chaalo deribhum wa macho.Wa wakit Miika chaaf humman induhum gudra ziyaada minnah,hu gabbal beetah.
Wa naas gabiilat Daan chaalo al‑khumaam al‑Miika sanaʼaahum wa raajil al‑diin al‑khadam leyah wa macho fi Layich.Wa sukkaanha al‑gaaʼidiin fi raaha wa amaan,kataloohum be l‑seef wa harrago al‑madiina.
Wa ma fi naadum al‑yinajjiihum achaan al‑hille baʼiide min Seeda wa ma induhum alaakha maʼa naas aakhariin kula.Hi gaaʼide fi l‑waadi hana Beet Rahuub.Wa naas gabiilat Daan bano al‑hille di battaan wa gaʼado foogha.
Wa sammo al‑hille be usum jidduhum Daan wileed Yaakhuub wa laakin al‑hille di zamaan binaaduuha Layich.
Wa naas gabiilat Daan khatto leehum sanam Miika.Wa Yuunataan wileed Girchuum wileed Muusa wa iyaalah bigo rujaal diin le naas gabiilat Daan lahaddi chaaloohum wa waddoohum fi l‑khurba.
Wa l‑sanam al‑sanaʼah Miika gaaʼid fi bakaanah fi kulla l‑mudda al‑gaaʼid foogha beet Allah fi Chiilooh.
Wa fi l‑wakit da,ma fi malik fi Israaʼiil.Wa fiyah raajil waahid Laawi saakin fi jibaal Afraayim wa akhad leyah mara sirriiye min Beet Laham fi turaab Yahuuza.
Wa l‑sirriiye di alkhabbanat minnah wa machat beet abuuha fi Beet Laham fi turaab Yahuuza wa gaʼadat hinaak le muddit arbaʼa chahar.
Wa l‑raajil macha waraaha achaan yiraddiiha wa yijiibha.Wa hu chaal maʼaayah khaddaamah wa hamiir itneen.Wa l‑sirriiye di faddalat raajilha fi beet abuuha wa wakit abuuha chaafah,gamma laagaah be farah.
Wa abu al‑mara di dayyaf nasiibah wa fi muddit talaata yoom,al‑Laawi wa khaddaamah yaakulu wa yacharbo wa yunuumu fi l‑bakaan da.
Wa fi l‑yoom al‑raabiʼ,al‑Laawi gamma be fajur badri wa jahhaz khumaamah le l‑safar.Wa abu martah gaal leyah : Agiif,aakul leek akil chiyya wa baʼad da,amchu. 
Khalaas,humman al‑itneen gaʼado wa akalo wa chirbo sawa.Wa abu al‑mara gaal le nasiibah : Min fadlak,khassid al‑leele kula,nuum maʼaana wa anjamma. 
Al‑Laawi gamma yidoor yamchi wa laakin fi chaan talab nasiibah,hu naam al‑leele di.
Wa fi l‑yoom al‑khaamis,al‑Laawi gamma be fajur badri le yisaafir.Wa laakin abu martah gaal leyah : Min fadlak,anjamma wa akhkhir safarak da lahaddi baʼad al‑duhur. Wa humman al‑itneen akalo sawa.
Wa baʼad da,al‑raajil gamma yidoor yamchi hu wa sirriiytah wa khaddaamah.Wa laakin abu martah gaal leyah : Ana nichiif al‑wata di bigat achiiye wa l‑harraay kula gariib tagaʼ,khalaas al‑leele di kula nuum hini wa anjamma.Wa ambaakir fajur kamaan,saafuru gabbulu beetku. 
Wa laakin fi l‑marra di,al‑Laawi aba ma yunuum.Wa gamma macha maʼa hamiirah al‑itneen machduudiin wa sirriiytah lahaddi wassal mugaabil Yabuus yaʼni Uruchaliim.
Wa wakit wassalo gariib le Yabuus,al‑makhrib garrabat.Wa l‑khaddaam gaal le siidah : Khalli nidallu fi madiinat al‑Yabuusiyiin di wa nunuumu foogha. 
Wa siidah gaal leyah : Ma nidallu fi madiina ajnabiiye al‑sukkaanha ma min Bani Israaʼiil.Khalli namchu giddaam lahaddi Gibeeʼa. 
Wa gaal battaan le khaddaamah : Yalla namchu ale hillaal Gibeeʼa aw al‑Raama wa nunuumu fi waahide minhum. 
Wa macho giddaam wa fi wakit al‑makhrib,wassalo gariib le hillit Gibeeʼa fi turaab Banyaamiin.
Wa dallo fi Gibeeʼa le yunuumu foogha.Wa dakhalo al‑hille wa gaʼado fi nagaʼa fi usutha wa laakin naadum waahid kula ma faddalaahum fi beetah le yunuumu maʼaayah.
Wa khalaas,humman chaafo chaayib waahid jaayi min al‑ziraaʼa be makhrib.Wa l‑chaayib da min jibaal Afraayim wa aayich fi Gibeeʼa fi turaab Banyaamiin.
Wa wakit al‑chaayib rafaʼ raasah,chaaf al‑raajil al‑musaafir fi nagaʼat al‑hille wa gaal : Jaayi min ween wa maachi ween ? 
Wa hu radda leyah wa gaal : Aniina jaayiin min Beet Laham fi turaab Yahuuza wa maachiin lahaddi lubb jibaal Afraayim achaan ana naskun hinaak.Ana macheet Beet Laham wa hassaʼ,mugabbil le beet Allah fi bakaani.Wa laakin naadum faddalaani fi beetah ke ma fiih.
Indina gechch wa alfa le hamiirna wa khubza wa khamar leyi ana wa sirriiyti wa l‑khaddaam al‑maʼaana.Wa cheyy gassar leena ke ma fiih. 
Wa l‑chaayib radda leyah wa gaal : Al‑salaam aleekum !Akiid kulla cheyy al‑tidoorah ana nichiil masʼuuliiytah wa laakin ma tunuum fi l‑nagaʼa di. 
Wa hu waddaahum beetah wa anta al‑hamiir alfa.Wa l‑diifaan khassalo rijleehum wa akalo wa chirbo.
Wa wakit humman gaaʼidiin yinjammo,tawwaali rujaal waahidiin ma naafʼiin min al‑hille jo hawwago al‑beet.Wa taggo al‑baab be chidde wa gaalo le l‑chaayib siid al‑beet : Amrug leena al‑naadum al‑dakhal fi beetak da achaan narugdu maʼaayah. 
Wa siid al‑beet marag wa gaal leehum : La,ya akhwaani,ma tisawwu al‑fasil da !Al‑raajil da deef fi beeti wa khalaas ma tisawwu leyah al‑fiʼil al‑cheen da !
Wa di hi bineeyti udriiye wa sirriiyit al‑raajil da.Namrughin leeku le tisawwu fooghin kulla cheyy al‑tidooruuh.Wa laakin le l‑raajil da,ma tisawwu leyah fiʼil cheen misil da. 
Wa l‑rujaal dool abo ma yasmaʼo kalaam al‑chaayib.Wa khalaas,al‑Laawi karab sirriiytah wa maragaaha leehum barra.Wa humman chaalooha wa ragado maʼaaha be gu tuul al‑leel lahaddi fajur.Wa gariib sabaah bas,humman khallooha.
Wa fi l‑wakit da,al‑mara jaat wagaʼat fi khachum baab al‑chaayib al‑raajilha gaaʼid fi bakaanah wa ragadat fi bakaanha da lahaddi al‑harraay talaʼat.
Wa be fajur badri,wakit raajilha fatah al‑baab le yisaafir,hu ligi sirriiytah waagʼe fi khachum al‑baab be iideenha fi l‑ataba.
Wa hu gaal leeha : Yalla gummi namchu. Wa laakin hi ma raddat leyah.Khalaas,hu chadda janaazitha fi l‑humaar wa macha lahaddi wassal bakaanah.
Wakit wassal beetah,chaal sakkiin wa gattaʼ janaazit sirriiytah ale 12 koom wa rassalhum le ayyi gabiila fi balad Israaʼiil.
Wa l‑Laawi gaal le murassaliinah : Guulu le kulla Bani Israaʼiil :‹ Min maragna min balad Masir lahaddi l‑yoom,hal cheyy misil da bigi walla ?Fakkuru wa achchaawaro ambeenaatku wa kallumu be raayku !›  Wa ayyi naadum al‑chaaf al‑cheyy da gaal : Min Bani Israaʼiil marago min balad Masir lahaddi l‑yoom da,cheyy misil da ma bigi. 
Wa kulla Bani Israaʼiil marago min Daan fi l‑munchaakh lahaddi Biir Sabʼa fi l‑wati wa lahaddi turaab Gilʼaad wa lammo be galib waahid giddaam Allah fi hillit Misfa.
Wa kubaaraat al‑chaʼab hana kulla gabaayil Bani Israaʼiil hidro fi malammat chaʼab al‑Rabb.Wa adadhum 400 000 askar al‑yaʼarfu harb al‑suyuuf.
Wa naas gabiilat Banyaamiin simʼo kadar Bani Israaʼiil jo fi Misfa.Wa Bani Israaʼiil gaalo : Ooruuna kikkeef al‑fasaala di bigat. 
Wa l‑Laawi raajil al‑mara al‑katalooha gaal : Ana wa sirriiyti wassalna fi Gibeeʼa fi turaab Banyaamiin le nunuumu foogha.
Wa sukkaan Gibeeʼa gammo diddi wa be l‑leel,hawwago al‑beet al‑ana dalleet foogah wa dawwaro yaktuluuni.Wa chaalo sirriiyti wa ragado maʼaaha be gu lahaddi maatat.
Wa ana chilt janaazit sirriiyti wa gattaʼtaha wa rassaltaha fi kulla ard warasa hana Bani Israaʼiil achaan al‑naas dool sawwo fasaala wa fiʼil cheen fi Bani Israaʼiil.
Daahu intu kulluku,ya Bani Israaʼiil,hajju wa achchaawaro ambeenaatku hini bas wa antuuna raayku. 
Wa kulla l‑chaʼab gammo be galib waahid wa gaalo : Naadum minnina waahid kula ma yigabbil le kheemtah wa la le beetah.
Wa hassaʼ daahu al‑cheyy al‑nisawwuuh le Gibeeʼa.Nisawwu amʼiyeedaat wa nugummu diddaha.
Wa nichiilu rujaal min kulla gabaayil Bani Israaʼiil.Min al‑miya,nichiilu 10 wa min al‑alif,nichiilu 100 wa min al‑achara alif nichiilu 1 000.Wa l‑naas dool yijiibu akil le l‑rujaal al‑yamchu yahjumu Gibeeʼa hana Banyaamiin le yisawwu fooghum hasab fiʼilhum al‑cheen al‑sawwooh fi Bani Israaʼiil. 
Wa khalaas,kulla rujaal Bani Israaʼiil gammo be galib waahid didd al‑hille di.
Wa gabaayil Bani Israaʼiil rassalo rujaal le gabiilat Banyaamiin le yasʼaloohum wa yuguulu leehum : Chunu al‑fasaala al‑bigat fi bakaanku di ?
Wa hassaʼ da,sallumuuna al‑naas al‑ma naafʼiin hana Gibeeʼa le naktuluuhum wa namurgu al‑fasaala min Israaʼiil ! Wa laakin naas gabiilat Banyaamiin abo ma yasmaʼo kalaam akhwaanhum Bani Israaʼiil.
Wa naas gabiilat Banyaamiin jo min hillaalhum wa lammo fi Gibeeʼa achaan yihaarubu Bani Israaʼiil.
Wa fi l‑yoom da,naas gabiilat Banyaamiin al‑jo min al‑hillaal,hasaboohum wa adadhum bigi 26 000 askar al‑yaʼarfu harb al‑suyuuf.Wa da,bala sukkaan Gibeeʼa al‑adadhum 700 raajil min ahsan al‑muhaaribiin.
Wa min kulla l‑rujaal dool fiyah 700 rujaal israayiin min ahsan al‑muhaaribiin.Al‑waahid minhum be hajar miglaaʼah yagdar yagtaʼ al‑kheet.
Wa Bani Israaʼiil kula hasabo nufuushum bala naas gabiilat Banyaamiin wa adadhum bigi 400 000 askar al‑yaʼarfu harb al‑suyuuf wa kulluhum muhaaribiin.
Wa Bani Israaʼiil macho Beet Iil wa saʼalo al‑Rabb wa gaalo : Yaatu minnina yamchi awwal le muhaarabat naas gabiilat Banyaamiin ? Wa Allah gaal leehum : Naas gabiilat Yahuuza bas yamchu awwal. 
Wa khalaas,Bani Israaʼiil gammo be fajur badri wa macho nazalo jamb Gibeeʼa.
Wa gammo le yihaarubu Banyaamiin wa rasso le l‑harib mugaabiliin Gibeeʼa.
Wa naas gabiilat Banyaamiin marago min Gibeeʼa le yihaarubuuhum.Wa fi l‑yoom da,katalo 22 000 raajil min Bani Israaʼiil.
Wa rujaal Israaʼiil chaddo heelhum wa battaan rasso le l‑harib fi bakaanhum al‑awwal yoom rasso foogah.
Wa Bani Israaʼiil macho bako giddaam Allah lahaddi l‑achiiye wa saʼalooh wa gaalo : Battaan namchu nihaarubu didd akhwaanna naas gabiilat Banyaamiin walla ? Wa Allah radda leehum wa gaal : Gummu didduhum. 
Wa fi l‑yoom al‑taani,Bani Israaʼiil garrabo le naas gabiilat Banyaamiin
wa naas gabiilat Banyaamiin marago min Gibeeʼa le yigaabuluuhum.Wa fi l‑yoom da,katalo 18 000 raajil min Bani Israaʼiil,kulluhum askar al‑yaʼarfu harb al‑suyuuf.
Wa khalaas,kulla chaʼab Bani Israaʼiil macho Beet Iil wa gaʼado tihit wa bako le Allah.Wa l‑yoom da,saamo lahaddi l‑achiiye wa gaddamo dahaaya muharragiin wa dahaaya salaama le Allah.
Bani Israaʼiil saʼalo Allah achaan fi l‑wakit daak,sanduug muʼaahadat al‑Rabb gaaʼid fi Beet Iil.
Wa fi l‑wakit daak,Fiinhaas wileed Aliʼaazar wileed Haaruun gaaʼid giddaam al‑sanduug da.Wa hu gaal : Battaan namchu nihaarubu didd akhwaanna naas gabiilat Banyaamiin walla la ? Wa Allah radda leehum wa gaal : Amchu,achaan ambaakir ana nisallimhum leeku. 
Wa khalaas,Bani Israaʼiil hawwago Gibeeʼa wa rabato kamiin.
Wa fi l‑yoom al‑taalit,Bani Israaʼiil gammo didd Banyaamiin wa rasso mugaabiliin Gibeeʼa misil fi l‑marraat al‑faato.
Wa iyaal Banyaamiin marago le yigaabulu rujaalhum wa macho baʼiid min al‑hille.Wa gammo yaktulu rujaalhum misil fi l‑marraat al‑faato.Wa katalo min Bani Israaʼiil hawaale 30 raajil fi l‑derib al‑maachi le Beet Iil wa fi l‑derib hana l‑kadaade al‑maachi le Gibeeʼa.
Wa iyaal Banyaamiin gaalo : Daahu battaan hazamnaahum misil awwal ! Wa laakin Bani Israaʼiil gaalo : Khalli niʼarrudu minhum wa namurguuhum baʼiid min al‑hille fi l‑duruub. 
Wa kulluhum arrado lahaddi wislo Baʼal Taamaar wa hinaak,laffo wa rasso battaan le l‑harib.Wa laakin rujaal Bani Israaʼiil fi l‑kamiin marago be surʼa min bakaanhum gariib le hillit Gabaʼ.
Wa 10 000 raajil min ahsan al‑muhaaribiin hana Bani Israaʼiil jo gaabalo Gibeeʼa wa l‑harib da bigi chadiid.Wa laakin iyaal Banyaamiin ma irfo kadar al‑masiibe taji fooghum.
Wa Allah hazam iyaal Banyaamiin giddaam Bani Israaʼiil.Fi l‑yoom da,Bani Israaʼiil katalo 25 100 raajil,kulluhum askar al‑yaʼarfu harb al‑suyuuf.
Wa baʼad da,iyaal Banyaamiin irfo kadar humman anhazamo.Wa rujaal Bani Israaʼiil arrado giddaam naas Banyaamiin achaan humman antakalo ale l‑kamiin al‑humman rabatooh hawaale Gibeeʼa.
Wa be surʼa,naas al‑kamiin gammo hajamo Gibeeʼa wa katalo kulla naas al‑hille be l‑seef.
Wa rujaal Bani Israaʼiil astafago maʼa naas al‑kamiin achaan humman yisawwu alaama hana dukhkhaan fi l‑hille.
Wa be da,Bani Israaʼiil gabbalo battaan le l‑harib wa iyaal Banyaamiin bado yaktulu minhum hawaale 30 raajil.Wa gaalo : Daahu battaan hazamnaahum misil awwal ! 
Wa tawwaali,al‑alaama hint al‑dukhkhaan badat tatlaʼ min al‑hille.Wa wakit iyaal Banyaamiin anlafato,chaafo al‑hille kullaha ke gammat naar wa dukhkhaanha talaʼ fi l‑sama.
Wa rujaal Bani Israaʼiil gabbalo le l‑harib.Wa rujaal Banyaamiin anbahato achaan humman irfo kadar al‑masiibe khalaas jaat fooghum.
Wa humman arrado giddaam Bani Israaʼiil wa jaro ale l‑sahara.Wa laakin dakhalo ambeen al‑rujaal al‑gaaʼidiin yitaaruduuhum wa l‑rujaal al‑marago min al‑hille.Wa humman kataloohum marra waahid.
Wa Bani Israaʼiil hajamoohum le iyaal Banyaamiin min kulli jiihe.Wa taaradoohum lahaddi sabaah min Gibeeʼa wa ma khalloohum yinjammo wa kataloohum hinaak.
Wa min iyaal Banyaamiin,18 000 rujaal fahaliin maato.
Wa aakhariin arrado ale l‑sahara le hajar Rimmuun.Wa Bani Israaʼiil katalo minhum 5 000 raajil fi l‑duruub wa taaradoohum lahaddi Gidʼuum wa katalo battaan minhum 2 000 raajil.
Wa be l‑jumla,adad iyaal Banyaamiin al‑maato fi l‑yoom da 25 000 askar al‑yaʼarfu harb al‑suyuuf.
Wa 600 rujaal kamaan arrado ale l‑sahara le hajar Rimmuun wa gaʼado fi l‑hajar da arbaʼa chahar.
Wa Bani Israaʼiil gabbalo didd iyaal Banyaamiin wa katalo kulla sukkaan hillaalhum be l‑seef lahaddi bahaayimhum wa dammaro kulla cheyy al‑ligooh.Wa ziyaada min da,tachcho kulla l‑hillaal al‑fi deribhum.
Wakit Bani Israaʼiil lammo fi Misfa,humman halafo wa gaalo : Khalli ayyi naadum minnina ma yijawwiz bittah le raajil min gabiilat Banyaamiin. 
Wa baʼad al‑harib da,al‑chaʼab jo fi Beet Iil wa gaʼado giddaam al‑Rabb lahaddi l‑achiiye.Wa humman bako ziyaada wa dumuuʼhum kula daffago katiir.
Wa gaalo : Ya Allah Ilaah Bani Israaʼiil,maala al‑yoom waahide min gabaayil Bani Israaʼiil bigat ma fiiha ? 
Wa ambaakir,al‑chaʼab bakkaro wa bano madbah fi l‑bakaan da wa gaddamo foogah dahaaya muharragiin wa dahaaya salaama.
Wa Bani Israaʼiil gaalo : Yaatu min kulla gabaayil Bani Israaʼiil ma hidir fi l‑malamma fi Misfa giddaam Allah ? Achaan fi l‑yoom da fi Misfa,humman halafo le yaktulu ayyi naadum al‑ma hidir fi l‑malamma giddaam Allah.
Wa hassaʼ Bani Israaʼiil nidmo fi chaan akhwaanhum naas gabiilat Banyaamiin.Wa gaalo : Al‑yoom gabiila waahide anfasalat min Israaʼiil.
Wa kikkeef nisawwu le nijawwuzu awiin le l‑faddalo minhum achaan awwal aniina halafna be Allah wa gulna ma nijawwuzuuhum banaatna ? 
Wa battaan gaalo : Hal fiyah naas min gabaayil Israaʼiil al‑ma hidro giddaam Allah fi Misfa walla ? Wa khalaas,humman azzakkaro kadar naas Yaabiich fi turaab Gilʼaad ma jo fi l‑muʼaskar le l‑malamma al‑yoom daak.
Achaan wakit al‑chaʼab lammo le l‑hasaaba,naadum waahid kula min sukkaan Yaabiich Gilʼaad ma hidir.
Wa khalaas,humman rassalo 12 000 raajil min al‑muhaaribiin wa gaalo leehum : Amchu wa aktulu kulla sukkaan Yaabiich Gilʼaad be l‑seef hatta awiinhum wa iyaalhum kula aktuluuhum.
Wa daahu al‑cheyy al‑tisawwuuh.Dammuru kulla l‑dakar wa ayyi mara al‑daakhle beet. 
Wa min sukkaan Yaabiich Gilʼaad,ligo 400 banaat udriiyaat al‑ma dakhalan beet wa humman chaaloohin wa jaaboohin fi l‑muʼaskar fi Chiilooh fi turaab Kanʼaan.
Wa kulla l‑mujtamaʼ rassalo naas le gabiilat Banyaamiin fi hajar Rimmuun achaan yisawwu salaam.
Wa fi l‑wakit da,al‑rujaal al‑faddalo min gabiilat Banyaamiin gabbalo fi bakaanaathum.Wa Bani Israaʼiil antoohum al‑banaat al‑jaaboohin hayyaat min Yaabiich Gilʼaad.Wa laakin adad al‑banaat ma tamma wa rujaal waahidiin ma ligo awiin.
Wa l‑chaʼab nidmo fi chaan naas gabiilat Banyaamiin achaan Allah khalla faraga hana gabiila waahide min gabaayil Israaʼiil.
Wa kubaaraat al‑mujtamaʼ gaalo : Awiin Banyaamiin kammalo.Nisawwu chunu achaan al‑rujaal al‑faddalo kula yalgo awiin ? 
Wa gaalo battaan : Khalli gabiilat Banyaamiin kula talga zurriiye achaan gabiila waahide ma tiwaddir min Bani Israaʼiil.
Wa aniina zaatna ma nagdaro nantuuhum banaatna le yaakhuduuhin achaan aniina halafna wa gulna :‹ Malʼuun al‑yanti mara le iyaal Banyaamiin.› 
Wa baʼad da,gaalo : Kulli sana fiyah iid le Allah fi Chiilooh al‑gaaʼide munchaakh le Beet Iil wa wati le Labuuna wa sabaah le l‑derib al‑yamchi min Beet Iil le Chakiim. 
Wa amaro iyaal Banyaamiin wa gaalo leehum : Amchu allabbado fi jineenaat al‑inab.
Wa kan chiftu banaat min Chiilooh maragan yalʼaban sawa,khalaas intu amurgu fooghin min jineenaat al‑inab.Wa khalli ayyi waahid minku yakrub leyah mara min banaat Chiilooh.Chiiluuhin wa amchu beehin fi turaab Banyaamiin.
Wa kan abbahaathin aw akhwaanhin yaju yachku leena,nuguulu leehum :‹ Hinnu foogah akhwaanna min Banyaamiin achaan aniina ma ligiina leehum kulluhum awiin wakit haarabna Yaabiich Gilʼaad.Wa intu kula ma anteetu leehum banaatku be raayku wa be da,haliifitku ma talhagku.› 
Wa da bas al‑cheyy al‑iyaal Banyaamiin sawwooh.Humman chaalo min al‑banaat al‑laʼʼaabaat hasab adadhum.Wa macho beehin fi ard warasathum wa bano hillaalhum battaan wa sakano fooghum.
Wa fi l‑wakit da,Bani Israaʼiil chatto.Ayyi waahid macha le gabiiltah wa le khachum beetah wa gaʼad fi ard warasatah.
Wa fi l‑wakit daak,ma fi malik fi Israaʼiil wa ayyi naadum bisawwi cheyy al‑hu bidoorah.
Fi wakit al‑hukkaam gubbaal Bani Israaʼiil ma induhum malik,juuʼ chadiid ja fi balad Yahuuza wa fi chaan da,raajil waahid min hillit Beet Laham macha le balad Muwaab le yaskun hinaak.Wa l‑raajil da macha maʼa martah wa awlaadah al‑itneen.
Wa hu usmah Aliimalik wa martah usumha Naʼiima wa awlaadah asaameehum Mahluun wa Kilyuun.Wa humman min khachum beet Afraata min hillit Beet Laham fi turaab Yahuuza.Wa humman macho le balad Muwaab wa sakano hinaak.
Wa Aliimalik maat wa martah Naʼiima gaʼadat wiheedha maʼa awlaadha al‑itneen.
Wa awlaadha al‑itneen akhado awiin min al‑Muwaabiyiin,al‑waahide usumha Urfa wa l‑aakhara usumha Raʼuus.Wa humman sakano gariib achara sana min jayyithum min Beet Laham.
Wa baʼad da,Mahluun wa Kilyuun maato wa khalaas ammuhum fagadat raajilha wa iyaalha.
Wa wakit Naʼiima gaaʼide fi balad Muwaab,simʼat kadar Allah raham chaʼabah wa antaahum intaaj sameh min ziraaʼithum.Wa khalaas,gammat jahhazat hi wa awiin awlaadha al‑itneen le yamurgan min al‑balad di.
Wa gamman min al‑bakaan al‑hinna sakanan foogah wa chaalan derib hana turaab Yahuuza.
Wa wakit maachaat fi l‑derib,Naʼiima gaalat le awiin awlaadha : Hassaʼ da,khalli ayyi waahide minkan tigabbil le beet ammaha.Wa khalli Allah yisawwi leekan al‑kheer misil intan sawweetannah le l‑maato wa leyi ana.
Wa khalli Allah yantiikan le ayyi waahide beet baarid bakaan raajilha ! Wa hi habbat kulli waahide minhin.Wa khalaas hinna bakan chadiid
wa gaalan le Naʼiima : La,aniina namchu maʼaaki bakaan ahalki. 
Laakin Naʼiima gaalat : Gabbilan,ya banaati !Maala tidooran tamchan maʼaayi ?Hal nalda awlaad al‑battaan yabgo leekan rujaal walla ?
Gabbilan amchan,ya banaati,achaan ana bigiit ajuuz wa battaan ma naakhud raajil.Wa kan nuguul indi acham naakhud raajil fi l‑leele di wa nalda awlaad kula
hal tagdaran tarjanhum lahaddi yakburu ?Taaban ma taakhudan rujaal aakhariin walla ?La,ya banaati !Al‑murr al‑foogi ana da chadiid min hanaakan intan.Wa Allah bas nazzal al‑taʼab foogi. 
Wa min simʼan al‑kalaam da,gamman battaan bakan.Wa baʼad da,Urfa habbat nasiibitha wa faatat.Laakin Raʼuus anrabatat maʼaaha.
Wa khalaas,Naʼiima gaalat le Raʼuus : Chiifi,hamaatki gabbalat le ahalha wa le ilaahaatha.Inti kula gabbili maʼaaha. 
Wa Raʼuus raddat le nasiibitha wa gaalat : Ma tajburiini le nikhalliikiwa nigabbil minki !Fi ayyi bakaan al‑tamchi,namchi maʼaakiwa fi ayyi bakaan al‑taskuni,naskun maʼaaki.Ahalki yabgo ahaliwa Ilaahki yabga Ilaahi.
Al‑bakaan al‑tumuuti,ana kula numuut wa yadfunuuni.Kan cheyy aakhar bala l‑moot bas faragaani minki da,khalli Allah yiʼaakhibni ikhaab chadiid ! 
Wakit Naʼiima chaafat kadar Raʼuus indaha niiye le tamchi maʼaaha,sakatat khallatha battaan ma jabaratha le tigabbil.
Wa khalaas,machan tineenithin lahaddi Beet Laham.Wa wakit wassalan hinaak,kulla awiin al‑hille ajjaban fooghin wa assaaʼalan ambeenaathin wa gaalan : Di Naʼiima walla ? 
Wa Naʼiima raddat leehin wa gaalat : Battaan ma tinaadanni Naʼiima laakin naadanni Murra achaan Allah al‑Gaadir marrar leyi hayaati.
Ana macheet min hini malaane wa Allah gabbalaani yaabse.Battaan maala tinaadanni Naʼiima achaan Allah al‑Gaadir taʼʼabaani wa nazzal foogi al‑hizin. 
Wa be misil da,Naʼiima wa marit waladha Raʼuus al‑Muwaabiiye gabbalan min balad Muwaab.Wa wassalan fi Beet Laham fi bidaayit gatiʼ al‑gameh al‑abyad.
Wa fiyah raajil waahid usmah taaliʼ wa hu min ahal Aliimalik,raajilha le Naʼiima.Wa l‑raajil da usmah Buʼaaz.
Wa Raʼuus al‑Muwaabiiye gaalat le Naʼiima : Khalliini namchi fi l‑ziraaʼa nikachchib kan siyaad al‑ziraaʼa yardo leyi. Wa Naʼiima gaalat leeha : Amchi,ya bineeyti. 
Wa khalaas,Raʼuus machat tilaggit wara l‑lammaamiin wa be sudfa hi machat fi zereʼ hana Buʼaaz min ahal Aliimalik.
Wa baʼad chiyya,Buʼaaz kula ja min Beet Laham wa gaal le l‑lammaamiin : Allah maʼaaku ! Wa humman gaalo leyah : Allah yibaarikak ! 
Wa Buʼaaz gaal le khaddaamah al‑wakkalah kabiir al‑lammaamiin : Al‑bitt di min ween ? 
Wa kabiir al‑lammaamiin gaal leyah : Di al‑bineeye al‑Muwaabiiye al‑jaat maʼa Naʼiima min balad Muwaab.
Hi jaat leyi wa saʼalat wa gaalat :‹ Antuuni izin nikachchib wa nilimm kulla l‑ganaadiil al‑khalloohum al‑lammaamiin waraahum.› Wa min al‑fajur hi jaat wa gaaʼide takhdim lahaddi hassaʼ wa ma anjammat fi l‑dull illa chiyya bas. 
Wa baʼad da,Buʼaaz gaal le Raʼuus : Asmaʼe,ya bineeyti.Ma tikhalli al‑zereʼ da wa tamchi tilaggiti fi zereʼ aakhar.Akhdimi hini maʼa khaddaamaati.
Wa fakkiri fi l‑bakaan al‑gaaʼidiin yagtaʼooh wa amchi waraahin.Wa ana kallamt le l‑khaddaamiin ma yilammusuuki.Wa kan atchaane kula,amchi acharbe min al‑mawaaʼiin al‑humman maloohum. 
Wa min simʼat kalaamah da,hi barakat giddaamah wa gaalat : Kikkeef ridiit beyi be ziyaada,ana al‑khariibe,lahaddi tifakkir foogi misil da ? 
Wa Buʼaaz radda leeha wa gaal : Ana simiʼt be kulla l‑kheer al‑inti sawweetiih le nasiibitki amm raajilki baʼad hu maat.Wa naʼarif inti khalleeti abuuki wa ammiki wa ardiki al‑wildooki foogha wa jiiti le naas al‑ma taʼarfiihum min awwal.
Wa Allah yantiiki ajur hana l‑kheer al‑inti sawweetiih.Allah Ilaah Bani Israaʼiil,al‑jiiti le lajaʼti tihit janaaheeh,hu bas yantiiki ajur kaamil ! 
Wa Raʼuus gaalat : Inta ridiit leyi,ya sayyidi,wa chajjaʼtini be kalaamak al‑halu.Wa laakin ana ma nisaawi waahide min khaddaamaatak. 
Wa wakit jahhazo al‑akil,Buʼaaz gaal le Raʼuus : Taʼaali hini aakuli.Chiili al‑khubza di wa mallihiiha fi l‑asiir al‑haamud. Wa hi gaʼadat jamb al‑lammaamiin wa Buʼaaz antaaha fariiki wa akalat wa chibʼat lahaddi faddalatah.
Wa baʼad hi gammat tilaggit,Buʼaaz amar khaddaamiinah wa gaal : Khalluuha tilaggit al‑ganaadiil al‑mudaffigiin ambeenaat al‑juruun.Ma tiʼaazuuha.
Wa laakin daffugu leeha be niiyitku ganaadiil min al‑juruun wa khalluuha tilaggithum,ma tikhawwufuuha. 
Wa Raʼuus laggatat fi l‑zereʼ da lahaddi l‑achiiye.Wa chakkat al‑gameh al‑abyad al‑lammatah wa bigi gariib 10 kooro.
Wa khalaas,Raʼuus chaalat al‑gameh al‑abyad al‑laggatatah wa gabbalat al‑hille antatah kulla le nasiibitha amm raajilha.Wa jaabat maʼaaha kula al‑akil al‑hi chibʼat wa faddalatah wa antatah le nasiibitha.
Wa nasiibitha gaalat leeha : Al‑yoom macheeti laggatti ween ?Wa khadamti ween ?Allah yibaarik al‑naadum al‑fakkar foogki ! Wa Raʼuus khabbarat nasiibitha be l‑naadum al‑hi khadamat fi bakaanah wa gaalat : Al‑raajil al‑ana khadamt fi bakaanah al‑yoom usmah Buʼaaz. 
Wa Naʼiima gaalat le marit waladha : Baarak Allah fi Buʼaaz !Wa ya hassaʼ kula naʼarif Allah gaaʼid yarham al‑hayyiin wa l‑maytiin. Wa Naʼiima gaalat battaan : Al‑raajil da gariibna wa hu wariis raajli. 
Wa Raʼuus al‑Muwaabiiye gaalat : Wa hu gaal leyi battaan :‹ Akhdimi hini maʼa khaddaamaati lahaddi kulla l‑lammiin yikammil.› 
Wa Naʼiima gaalat le Raʼuus marit waladha : Akheer leeki ya bitti,takhdimi maʼa khaddaamaatah achaan kan macheeti fi zereʼ aakhar mumkin yiʼaazuuki. 
Wa khalaas,Raʼuus khadamat maʼa khaddaamaat Buʼaaz fi laggitiin al‑ganaadiil lahaddi lammiin al‑gameh al‑abyad wa l‑ahmar kulla kammal.Wa hi sakanat maʼa nasiibitha amm raajilha.
Wa yoom waahid,Naʼiima gaalat le Raʼuus : Ya bineeyti,kan nifattich leeki al‑raaha da,ma akheer ?
Wa hassaʼ taʼarfi kadar Buʼaaz al‑inti khadamti maʼa khaddaamaatah da,hu gariibna.Wa l‑leele di,hu yaji fi l‑madagg le yidarri gamhah.
Yalla gummi albarrade wa alʼattare wa albase khulgaanki al‑samhiin wa amchi al‑madagg.Wa laakin ma tiwassifi nafiski kadar inti jiiti lahaddi Buʼaaz yaakul wa yachrab.
Wa wakit yargud,fakkiri adiil fi bakaan furaachah.Wa kan naam khalaas,fukki al‑khita min adal rijileenah wa arugdi.Wa hu yiʼooriiki al‑cheyy al‑waajib tisawwiih. 
Wa Raʼuus gaalat : Aywa,nisawwi kulla cheyy al‑gultiih leyi. 
Wa khalaas,Raʼuus machat al‑madagg wa sawwat ayyi cheyy misil nasiibitha gaalatah leeha.
Wa wakit Buʼaaz akal wa chirib wa galbah firih,gamma macha naam fi taraf al‑juruun hana l‑gameh.Wa Raʼuus gammat be bicheech wa machat fakkat al‑khita min adal rijileenah wa ragadat.
Wa fi ust al‑leel,Buʼaaz jafal wa achchaglab wa irif kadar fiyah mara raagde fi adal rijileenah.
Wa gaal : Inti yaati ? Wa hi gaalat : Ana Raʼuus khaddaamtak.Aakhudni achaan inta bas wariis indak hagg taʼagilni ! 
Wa Buʼaaz gaal : Allah yibaarikki,ya bineeyti !Al‑amaan al‑indiki al‑yoom le l‑aayila di,hu ziyaada min amaanki al‑awwal.Achaan inti ma talabti raajil min al‑subyaan,kan fagri walla khani kula.
Wa hassaʼ da,ma takhaafe,ya bineeyti !Ana nisawwi kulla cheyy al‑inti talabtiih minni achaan naas hilliti yaʼarfu tamaam kadar inti mara indiki khiima.
Sahiih,ana wariis le raajilki laakin wariis aakhar gariib leyah ziyaada minni ana kula fi.
Hassaʼ da,nuumi wa ambaakir fajur kamaan nichiifu.Kan hu yidoor yugumm be waajbah hana l‑wariis,al‑hamdulillah.Wa kan aba ma yugumm be waajbah kamaan,nahlif be Allah al‑Hayy,ana bas nugumm beyah.Hassaʼ da,nuumi lahaddi fajur. 
Wa Raʼuus naamat adal rijileenah lahaddi l‑fajur.Laakin hi gammat fajur badri gubbaal al‑chagaag achaan naadum ma yichiifha.Wa Buʼaaz kula ma yidoor al‑naas yaʼarfu kadar al‑mara di jaat fi l‑madagg.
Wa hu gaal leeha : Jiibi nuss farditki wa akurbiih adiil. Wa hu sabba leeha foogah sitte kayyaal hana gameh wa chayyalah leeha.Wa hu gabbal al‑hille.
Wa wakit Raʼuus gabbalat le nasiibitha,hi saʼalatha wa gaalat : Chunu al‑khabar,ya bineeyti ? Wa Raʼuus kallamatha be kulla cheyy al‑sawwaah leeha Buʼaaz.
Wa gaalat battaan : Hu antaani al‑sitte kayyaal hana l‑gameh da.Wa hu gaal leyi :‹ Ma tamchi iidki yaabse le nasiibitki.› 
Wa Naʼiima raddat wa gaalat : Arje,ya bineeyti,wa nichiifu al‑cheyy al‑yabga.Achaan al‑raajil da ma yinjamma al‑yoom lahaddi yikammil al‑cheyy da. 
Wa wakit Buʼaaz gabbal,macha gaʼad fi khachum baab al‑hille wa da bakaan al‑malamma.Wa l‑raajil al‑wariis al‑hu kallam beyah le Raʼuus kula ja faayit.Wa Buʼaaz gaal leyah : Taʼaal,ya gariibi,wa agood hini. Wa khalaas al‑raajil da ja gaʼad jambah.
Wa Buʼaaz naada achara rujaal min chuyuukh al‑hille wa gaal leehum : Min fadulku agoodu maʼaana. Wa humman gaʼado.
Wa khalaas,hajja le l‑raajil al‑wariis al‑hu min ahal Aliimalik wa gaal : Naʼiima al‑gabbalat min balad Muwaab tidoor tibiiʼ al‑zereʼ hana akhuuna Aliimalik.
Ana naadeetak achaan nikallimak be l‑cheyy da.Hassaʼ da,achri al‑ard di,giddaam al‑naas al‑gaaʼidiin dool wa giddaam chuyuukh chaʼabi.Kan chareetha,khalaas.Wa kan abeet ma tachriiha kamaan,ooriini achaan naʼarif.Achaan ma fi naadum aakhar wariis ziyaada minnak inta wa ana min baʼadak. Wa l‑raajil gaal : Aywa,nachriiha. 
Wa Buʼaaz gaal : Kan chareet al‑ard min Naʼiima da,aʼagil Raʼuus al‑Muwaabiiye marit al‑mayyit kula.Wa misil da,al‑ard tagood warasa le ahal al‑mayyit. 
Wa l‑raajil gaal : Kan ana wariis kula ma nagdar nachri al‑ard achaan ma nitallif warasati.Inta achriiha fi badali achaan ana ma nagdar nachriiha. 
Wa fi aadit Bani Israaʼiil fi l‑wakit daak,kan yibaddulu hagg al‑wariis aw yibiiʼu ard,al‑naadum al‑yibiiʼ yisill naʼaalah wa yantiiha le l‑naadum al‑yachri.Wa l‑cheyy da yabga leehum chahaada le l‑beeʼ.
Wa fi chaan da,al‑raajil al‑wariis salla naʼaalah antaaha le Buʼaaz wa gaal : Achriiha inta. 
Wa khalaas,Buʼaaz gaal le kulla l‑chuyuukh wa kulla l‑chaʼab : Intu chaahidiin.Ana al‑yoom chareet min Naʼiima kulla l‑khumaam hana Aliimalik wa awlaadah Kilyuun wa Mahluun.
Wa ana chilt Raʼuus al‑Muwaabiiye marit Mahluun le tabga marti achaan al‑ard tagood warasa le ahal al‑mayyit.Wa usmah ma yingachcha min al‑aayila wa yagood musajjal fi daftar al‑madiina.Intu al‑yoom chaahidiin ! 
Al‑chuyuukh wa kulla l‑chaʼab al‑gaaʼidiin fi khachum baab al‑hille gaalo : Aniina chaahidiin !Allah yibaarik al‑mara al‑tadkhul fi beetak wa yisawwiiha misil Raahiil wa Leeya,hinna al‑itneen ammahaat zurriiyit Yaakhuub jiddina.Wa inta tabga khani fi khachum beet Afraata wa machhuur ziyaada fi Beet Laham.
Wa be l‑zurriiye al‑Allah yantiiha leek min al‑mara di,beetak yabga misil beet Faaris,hu al‑Taamaar wildatah le jiddina Yahuuza. 
Wa khalaas,Buʼaaz chaal martah Raʼuus wa Allah antaaha bigat khalbaane wa wildat wileed.
Wa awiin hana Beet Laham gaalan le Naʼiima : Al‑hamdulillah !Allah ma khallaaki wa antaaki wileed al‑yabga leeki wariis wa yisawwiih machhuur fi Bani Israaʼiil.
Wa l‑wileed da yikhayyir hayaatki wa yisaaʼidki fi wakit tabge ajuuz achaan wildatah leeki marit wileedki al‑tiriidki.Wa hi akheer leeki min sabʼa awlaad ! 
Wa khalaas,Naʼiima chaalat al‑wileed hadanatah wa gaʼadat tirabbiih.
Wa jaaraat Naʼiima gaalan : Allah razakhaaha be wileed. Wa sammanah Ubeed.Wa hu bigi abu Yassa,abu malik Dawuud.
Wa di hi zurriiyit Faaris.Faaris wilid Hasruun
wa Hasruun wilid Raamwa Raam wilid Aminadaab.
Wa Aminadaab wilid Nahchuunwa Nahchuun wilid Salmuun.
Wa Salmuun wilid Buʼaazwa Buʼaaz wilid Ubeed.
Wa Ubeed wilid Yassawa Yassa wilid Dawuud.
Fiyah raajil waahid min hillit al‑Raama fi jibaal Afraayim min khachum beet Suuf.Usmah Alikhaana wileed Yaruuhaam wileed Aliihu wileed Tuuhu wileed Suuf.Wa hu min gabiilat Afraayim.
Hu indah awiin itneen,al‑kabiire usumha Hinna wa l‑sakhayre usumha Fininna.Wa Fininna wildat leyah iyaal wa laakin Hinna kamaan aagre.
Wa kulli sana Alikhaana yamrug min hillitah yatlaʼ wa yamchi le hillit Chiilooh achaan yasjud wa yigaddim dahiiye le Allah al‑Gaadir.Wa da l‑bakaan al‑gaaʼidiin foogah rujaal al‑diin al‑itneen Hufni wa Fiinhaas awlaad Ali.Wa humman masʼuuliin min al‑dahiiye al‑yigaddumuuha le Allah.
Wa kulli wakit kan ja wakit al‑dahiiye,Alikhaana yadbah wa yanti Fininna gisim al‑laham ale adadhum hi wa awlaadha wa banaatha.
Wa laakin le Hinna,yantiiha gisim khaass hana l‑laham achaan hu biriidha,hi al‑Allah jaʼalaaha aagre.
Wa darritha daayman tizaʼʼilha le tahrig galibha be sabab Allah jaʼalaaha aagre.
Wa l‑cheyy da gaaʼid yabga kulli sana.Wa wakit Hinna tatlaʼ le beet Allah,Fininna tiwaajiʼha lahaddi tabki wa taaba al‑akil.
Wa raajilha Alikhaana yuguul leeha : Ya Hinna,maalki tabki wa taabe al‑akil ?Maalki haznaane ?Ana raajilki ma akheer leeki min achara awlaad walla ? 
Wa yoom waahid baʼad ma akalo wa chirbo fi Chiilooh,Hinna gammat.Wa fi l‑wakit da,raajil al‑diin al‑usmah Ali gaaʼid fi kursiih jamb baab beet Allah.
Wa hi gaaʼide tasʼal Allah wa tabki be hurga.
Wa sawwat nazir wa gaalat : Ya Allah al‑Gaadir,chiifni ana khaadmak !Fakkir foogi wa ma tansaani !Antiini wileed.Kan anteetni wileed,ana nantiih leek muddit hayaatah.Wa ma nizayyin raasah abadan wa da yiwassif kadar ana anteetah leek. 
Wa wakit Hinna gaaʼide tasʼal Allah mudda tawiile,Ali gaaʼid yichiif khachumha.
Hi gaaʼide tasʼal Allah fi galibha wa chalaaliifha gaaʼidiin bilharrako laakin hissaha ma binsamiʼ.Khalaas fi l‑bakaan da,Ali yahsib hi sakraane.
Wa gaal leeha : Maala macheeti sikirti ?Amchi farrigi al‑khamar minki ! 
Wa Hinna raddat leyah wa gaalat : La,ya sayyidi !Ana mara haznaane.Wa la chiribt khamar wa la cheyy al‑bisakkir.Laakin ana gult kulla hamm galbi giddaam Allah.
Ma tahsib khaadmak mara sitt charr.Be sabab hizni wa zaʼali bas,ana tawwalt fi suʼaali le Allah. 
Wa Ali radda leeha wa gaal : Amchi be l‑salaama.Wa khalli Allah Ilaah Bani Israaʼiil yantiiki al‑cheyy al‑saʼaltiih minnah. 
Wa hi gaalat leyah : Khalaas,ya sayyidi,kan inta ridiit leyi. Wa khalaas,machat akalat wa hizinha faat.
Wa ambaakir be fajur badri,gammo sajado le Allah wa gabbalo le beethum fi hillit al‑Raama.Wa baʼad da,Alikhaana lamma maʼa martah Hinna wa Allah fakkar leeha wa khibil suʼaalha
wa hi bigat khalbaane.Wa fi nafs al‑sana di,hi wildat wileed wa sammatah Samuwiil,maʼanaatah ana saʼaltah min Allah.
Wa baʼad da,Alikhaana wa kulla aayiltah dawwaro yamchu fi Chiilooh achaan yigaddim al‑dahiiye hana l‑sana di le Allah wa yigaddim al‑dahiiye al‑hu waaʼad beeha fi nazrah.
Wa laakin Hinna ma machat maʼaahum wa gaalat le raajilha : Ana kan faradt al‑wileed hatta namchi niwaddiih yagood hinaak fi beet Allah daayman. 
Wa raajilha gaal : Sawwi al‑cheyy al‑tidoorah.Wa agoodi lahaddi tafurdiih.Wa Allah bas yihaggig kalaamah. Wa khalaas,Hinna gaʼadat fi l‑beet wa karabat wileedha lahaddi faradatah.
Wa wakit faradatah,chaalat maʼaaha toor wald talaata sana wa 10 kooro hana dagiig wa girbe hana khamar.Wa machat fi hillit Chiilooh wa chaalat al‑wileed wa dakhalat beyah fi beet Allah.Wa fi l‑wakit da,al‑wileed lissaaʼah sakhayyar.
Wa dabaho al‑toor wa waddo al‑wileed le Ali raajil al‑diin.
Wa Hinna gaalat leyah : Ya sayyidi,iriftini walla ?Ana al‑mara al‑jaat leek yoom daak hini saʼalat Allah.
Ana saʼalt Allah achaan yantiini al‑wileed da.Wa daahu antaani al‑cheyy al‑ana talabtah minnah.
Wa hassaʼ,ana nantiih le Allah muddit hayaatah. Khalaas fi l‑bakaan da,kulluhum sajado le Allah.
Wa Hinna sallat wa gaalat : Niʼmat Allah malat galbi be l‑farah,Allah rafaʼ raasi wa antaani gudra.Giddaam udwaani,dihikt be hiss aaliwa be najaatak ana firiht,ya Rabbi.
Ma fi cheyy khudduus misil Allah.Ma fi ilaah illa intawa ma fi maljaʼ misil Ilaahna.
 Ma tikallumu be istikbaar ziyaadawa ma tamurgu kalaam bala adab.Achaan Allah hu al‑ilaah al‑aalim be kulla cheyywa yawzin aʼmaal al‑naas fi l‑miizaan.
Silaah al‑furraas addammarwa khalaas al‑daʼiifiin bigo gawiyiin.
Naas al‑awwal chabʼaaniin,khalaas fi chaan al‑akil bigo khaddaamiinwa l‑awwal jiiʼaaniin,khalaas bigo chabʼaaniin.Wa l‑mara al‑aagre wildat sabʼa iyaalwa l‑awwal indaha iyaal,galibha haznaan.
Allah yimowwit al‑insaanwa yihayyiihwa yinazzilah fi l‑khaburwa yigawwimah minnah.
Allah yufgir wa yukhniwa yizill wa yiʼizz.
Wa yigawwim al‑miskiin min al‑turaabwa yarfaʼ al‑fagraan min al‑rumaad.Maʼa l‑muluuk,yigaʼʼidhumwa izz wa charaf yantiihum misil warasa.Le Allah bas asaas al‑ardwa foogah,khatta al‑dunya.
Allah yahfad al‑naas al‑saalihiinwa fi l‑dalaam,yumuutu al‑fasliin.Achaan al‑insaanbe gudurtah ma yinnasir.
Udwaan Allah yiddammarowa hu yahrighum be raʼad min al‑sama.Wa Allah yahkim lahaddi aakhir al‑dunyawa yanti gudra le l‑malik al‑hu darrajah.Aywa,yarfaʼ raas al‑naadum al‑hu masahah. 
Wa baʼad da,Alikhaana wa aayiltah gabbalo beethum fi hillit al‑Raama.Wa l‑wileed Samuwiil gaaʼid yakhdim le Allah tihit muraakhabat Ali raajil al‑diin.
Wa laakin awlaad Ali ma naafʼiin wa ma khaayfiin min Allah.
Wa di hi al‑tariiga al‑humman gaaʼidiin yiʼaamulu beeha al‑naas.Kan ayyi naadum gaddam dahiiye,khaddaam awlaad Ali yaji leyah wakit gaaʼidiin yirakkubu al‑laham wa indah fi iidah hadiidaay al‑indaha talaata sunuun.
Wa yidiss al‑hadiidaay di fi l‑gidir aw al‑tahwa aw al‑kalool aw al‑burma al‑murakkibiin fiiha al‑laham.Wa l‑laham al‑yamrug fi raas al‑hadiidaay da,al‑khaddaam yichiilah wa yiwaddiih le raajil al‑diin.Wa di bas al‑tariiga al‑beeha awlaad Ali gaaʼidiin yiʼaamulu kulla Bani Israaʼiil al‑yaju le beet Allah fi hillit Chiilooh.
Wa bakaan waahid kamaan,khaddaam rujaal al‑diin yaji le l‑raajil mugaddim al‑dahiiye gubbaal ma yiharrig al‑chaham le l‑Rabb.Wa l‑khaddaam yuguul leyah : Antiini laham nutuchchah le raajil al‑diin achaan al‑laham al‑murakkab hu ma yakhbalah minnak,illa kan neyy ! 
Wa kan al‑raajil gaal : Khalliini niharrig al‑chaham hatta taʼaal chiil al‑yaʼajibak ,al‑khaddaam yuguul : La !Ma fiih !Hassaʼ da,antiini.Kan abeet nichiilah be gu ! 
Wa be da,khutuurat al‑zanib hana awlaad Ali bigat ziyaada giddaam Allah.Achaan humman ma yihtarumu al‑dahaaya al‑yigaddumuuhum le Allah.
Wa laakin fi l‑wakit da,Samuwiil gaaʼid yakhdim le Allah.Wa hu lissaaʼ sakhayyar wa laabis khalag hana rujaal al‑diin.
Wa ammah tisawwi leyah jallaabiiye sakhayre wa tiwaddiiha leyah kulli sana wakit hi tamchi maʼa raajilha le yigaddim dahiiyat al‑sana.
Wa Ali yibaarik Alikhaana wa martah wa yuguul : Allah yantiik zurriiye min al‑mara di fi gadd al‑wileed al‑hi antatah le Allah. Wa baʼad da,yigabbulu fi bakaanhum.
Wa Allah razakhaaha le Hinna wa wildat jaabat awlaad talaata wa banaat itneen.Wa l‑wileed Samuwiil gaaʼid yakbur giddaam Allah.
Wa Ali bigi chaayib kabiir wa gaaʼid yasmaʼ be l‑cheyy al‑fasil al‑awlaadah gaaʼidiin yisawwuuh fi jamiiʼ Bani Israaʼiil.Wa hu simiʼ kadar humman yarugdu maʼa l‑awiin al‑yakhdumu fi madkhal kheemat al‑ijtimaaʼ.
Wa hu gaal leehum : Maala tisawwu fiʼil cheen misil da ?Wa ana simiʼtah min kulla chaʼab Bani Israaʼiil.
La,ya iyaali.Al‑cheyy al‑ana simiʼtah da hawaan !Ana simiʼt kadar intu bas al‑gaaʼidiin tilizzu kulla naas Allah achaan yaʼasooh.
Haay tara !Angarʼu !Kan naadum aznab fi naadum aakhar,Allah yahkim ambeenaathum.Wa laakin kan naadum aznab fi Allah,yaatu yagdar yilwassat leyah ? Wa be da kula,awlaad Ali ma simʼo kalaam abuuhum achaan Allah hakam leehum be l‑moot.
Wa laakin al‑wileed Samuwiil gaaʼid yakbur wa ligi rida Allah wa rida al‑naas.
Wa yoom waahid,nabi waahid ja le Ali wa gaal leyah : Daahu Allah gaal :‹ Ana bayyant nafsi le aayilat jiddak Haaruun wakit humman zamaan gaaʼidiin abiid tihit Firʼoon malik Masir.
Wa ana azaltuhum min kulla gabaayil Bani Israaʼiil achaan yabgo rujaal al‑diin.Wa yiharrugu al‑bakhuur fi madbahi wa yalbaso giddaami khalag hana rujaal al‑diin.Wa battaan ana anteethum aayilat Haaruun gisim min kulla l‑dahaaya muharragiin al‑yiharruguuhum Bani Israaʼiil.
Wa laakin maala tahguru al‑dahaaya wa l‑hadaaya al‑ana amart beehum le yigaddumuuhum fi beeti ?Wa maala tikarrim awlaadak ziyaada minni ana Allah Rabbak ?Wa maala intu tisammunu nufuusku be ahsan laham al‑tiʼazzuluuh min al‑dahaaya al‑yigaddumuuhum leyi chaʼabi Bani Israaʼiil ?Da kikkeef ! ›
 Achaan da,daahu Allah Ilaah Bani Israaʼiil gaal leek :‹ Akiid ana awwal gult beetak wa beet abuuk yagoodu fi khidimti daayman.› Laakin hassaʼ da,daahu kalaam Allah :‹ Abadan !Battaan ma nisawwiih !Nicharrif al‑yicharrufuuni wa laakin al‑yahguruuni yabgo mahguuriin.
Wa daahu yaji yoom waahid al‑foogah yumuutu kulla l‑rujaal min zurriiytak wa naadum waahid ma yakbur wa yabga chaayib fi beetak.
Wa wakit Bani Israaʼiil yiʼiichu fi l‑raaha,inta tukuun taʼbaan.Wa naadum min zurriiytak ke ma yiʼiich lahaddi yabga chaayib.
Wa ana nikhalli naadum waahid minku le yakhdim fi madbahi wa da yabga leek inta sabab maliyiin uyuunak be dumuuʼ wa galbak yahzan chadiid min al‑daliime.Wa zurriiytak yumuutu fi chabaabhum.
Wa nantiik alaama wa l‑alaama di tabga moot iyaalak Hufni wa Fiinhaas fi yoom waahid.
Wa naʼazil le nafsi raajil diin amiin achaan yisawwi al‑cheyy al‑galbi wa nafsi yidooruuh.Wa nisabbit aayiltah le takhdim daayman maʼa l‑malik al‑ana masahtah wa darrajtah.
Wa l‑faddal min zurriiytak yaji yabruk giddaam raajil al‑diin da,achaan yalga sile aw khubzaay.Wa yuguul battaan leyah :“Min fadlak,antiini amal maʼa rujaal al‑diin le nalga khubzaay naakul !”› 
Wa l‑wileed Samuwiil gaaʼid yakhdim le Allah tihit muraakhabat Ali.Wa fi l‑wakit daak,kalaam Allah al‑yihajjiih le l‑naas ma katiir wa l‑ruʼya kula chiyya.
Wa yoom waahid,Ali naayim fi bakaanah al‑yunuum foogah.Wa da wakit al‑hu chayyab khalaas wa choofah kula bigi daʼiif wa uyuunah ma bichiifu.
Wa Samuwiil kamaan naayim fi beet Allah fi l‑bakaan al‑foogah sanduug al‑Rabb.Wa da be l‑leel gabul faanuus al‑Rabb ma yumuut.
Wa Allah naada Samuwiil wa Samuwiil gaal : Naʼam ! 
Wa gamma jara macha le Ali wa gaal leyah : Daahuuni.Inta naadeetni wa ana jiit ! Wa Ali gaal leyah : Ana ma naadeetak,ya wileedi.Gabbil nuum ! Wa hu macha naam.
Wa battaan Allah naadaah le Samuwiil.Wa Samuwiil gamma jara le Ali wa gaal : Daahuuni.Inta naadeetni wa ana jiit ! Wa Ali gaal leyah : La !Ana ma naadeetak,ya wileedi.Gabbil nuum ! 
Wa fi l‑wakit da,Samuwiil ma irif Allah wa la Allah hajja leyah yoom waahid.
Wa Allah naadaah le Samuwiil le taalit marra.Wa Samuwiil gamma jara macha le Ali wa gaal : Daahuuni.Inta naadeetni wa ana jiit ! Wa khalaas fi l‑bakaan da,Ali irif kadar Allah gaaʼid yinaadi al‑wileed.
Wa Ali gaal le Samuwiil : Gabbil nuum.Wa kan naadaak battaan,guul leyah :‹ Kallim,ya Allah.Abdak gaaʼid yasmaʼak !› Wa Samuwiil gabbal fi bakaanah wa ragad.
Wa Allah ja wa naadaah le Samuwiil misil awwal : Ya Samuwiil !Ya Samuwiil ! Wa Samuwiil gaal : Kallim,ana abdak gaaʼid nasmaʼak ! 
Wa Allah gaal leyah : Nisawwi cheyy fi Bani Israaʼiil al‑yabhat kulla l‑naas al‑yasmaʼooh !
Wa fi l‑yoom da,ana nitimm kulla kalaami al‑gult nisawwiih fi zurriiyit Ali,min al‑bidaaya lahaddi l‑nihaaya.
Wa ana gult leyah niʼaakhib zurriiytah ikhaab daayim.Wa da,be sabab al‑hugra al‑awlaadah gaaʼidiin yisawwuuha wa hu ma aakhabaahum.
Wa be da,ana nahlif kadar zanib hana zurriiyit Ali abadan ma indah kaffaara wa la be dahiiye wa la be hadiiye aakhara. 
Wa baʼad da,Samuwiil gabbal ragad.Wa be fajur,gamma fatah biibaan beet Allah.Wa hu khaaf ma gidir yiʼooriih le Ali be l‑ruʼya di.
Laakin Ali naadaah wa gaal : Ya Samuwiil wileedi ! Wa Samuwiil gaal : Naʼam. 
Wa Ali gaal : Chunu al‑kalaam al‑gaalah leek Allah ?Ma tilabbid minni cheyy.Khalli al‑Rabb yiʼaakhibak ikhaab chadiid kan labbadt kilme waahide kula ! 
Khalaas,Samuwiil kallamah le Ali be kulla l‑kalaam da wa ma labbad minnah cheyy.Wa Ali gaal : Hu Allah.Wa hu yisawwi al‑cheyy al‑yidoorah. 
Wa Samuwiil bigi kabiir wa Allah kaan maʼaayah wa kulla l‑kalaam al‑gaalah leyah Allah da,tamma.
Wa kulla Bani Israaʼiil min Daan fi l‑munchaakh lahaddi Biir Sabʼa fi l‑wati irfo kadar Allah sabbat Samuwiil nabi.
Wa daayman Allah gaaʼid yibayyin nafsah fi Chiilooh be kalaamah al‑hu gaaʼid yuguulah le Samuwiil.
Wa Samuwiil ballakh kalaam Allah le kulla Bani Israaʼiil.Wa achaan da,Bani Israaʼiil marago le yihaarubu al‑Filistiyiin.Wa lammo askarhum fi bakaan al‑usmah Aban Aazar (maʼanaatah hajar al‑Musaaʼada).Wa l‑Filistiyiin kamaan lammo askarhum fi hillit Afiikh.
Wa l‑Filistiyiin rasso rujaalhum le l‑harib giddaam Bani Israaʼiil.Wa l‑harib bada wa alwassaʼ wa Bani Israaʼiil anhazamo giddaam al‑Filistiyiin.Wa l‑Filistiyiin katalo min Bani Israaʼiil gariib 4 000 raajil fi l‑duwaas da.
Wa wakit al‑naas al‑arrado min al‑harib wassalo fi l‑muʼaskar da,chuyuukh Bani Israaʼiil gaalo : Maala Allah hazamna al‑yoom giddaam al‑Filistiyiin ?Yalla !Namchu nijiibu sanduug muʼaahadat Allah min hillit Chiilooh wa nichiiluuh maʼaana achaan yinajjiina min aduuna. 
Wa khalaas,rassalo naas fi hillit Chiilooh wa jaabo sanduug muʼaahadat Allah al‑Gaadir,hu al‑gaaʼid fi l‑archah ambeen al‑makhluugiin al‑samaawiyiin.Wa awlaad Ali al‑itneen Hufni wa Fiinhaas,humman kula macho maʼa sanduug muʼaahadat al‑Rabb.
Wa wakit sanduug muʼaahadat Allah wassal fi l‑muʼaskar da,Bani Israaʼiil sarakho min al‑farha wa min siraakhhum,al‑ard rajafat.
Wa l‑Filistiyiin simʼo al‑siraakh da wa gaalo : Chunu al‑haraka al‑chadiide al‑bigat fi muʼaskar al‑Ibraaniyiin ? Wa be da,al‑Filistiyiin irfo kadar sanduug Allah wassal fi muʼaskar Bani Israaʼiil.
Wa khaafo khoof chadiid wa gaalo ambeenaathum : Al‑ilaah ja fi muʼaskar Bani Israaʼiil.Ya khasaaritna !Da cheyy al‑awwal ke ma bigi abadan !
Ya khasaaritna !Yaatu yinajjiina min al‑ilaah al‑aziim da ?Wa da bas al‑ilaah al‑darab al‑Masriyiin be kulla l‑waba fi l‑sahara !
Chiddu heelku,ya l‑Filistiyiin,wa abgo rujaal !Kan ma ke da,aniina nabgo abiid le l‑Ibraaniyiin misil awwal humman bigo leena abiid.Abgo rujaal wa haarubuuhum be gudra ! 
Wa fi l‑bakaan da khalaas,al‑Filistiyiin hajamoohum le Bani Israaʼiil wa annasaro fooghum.Wa ayyi waahid min Bani Israaʼiil jara gabbal beetah.Wa l‑khasaara bigat kabiire fi ust Bani Israaʼiil wa waddaro fiiha 30 000 raajil.
Wa kan le sanduug al‑Rabb,al‑Filistiyiin chaalooh.Wa awlaad Ali al‑itneen Hufni wa Fiinhaas kula maato.
Wa fi nafs al‑yoom,raajil waahid min gabiilat Banyaamiin arrad min bakaan al‑harib wa jara lahaddi wisil Chiilooh.Wa l‑raajil da charrat khulgaanah wa sabba turaab fi raasah le yiwassif hiznah wa ja fi Chiilooh.
Wa wakit al‑raajil da wassal,Ali gaaʼid fi kursiih jamb al‑derib gaaʼid yarja al‑khabar achaan galbah khaayif le sanduug al‑Rabb.Wa l‑raajil da ja anta al‑khabar le naas al‑hille wa kulluhum gammo yikooruku.
Wakit Ali simiʼ korooraak hana naas al‑hille,hu saʼal wa gaal : Chunu al‑haraka al‑gaaʼid nasmaʼha di ? Wa l‑raajil ja ajala khabbarah le Ali be l‑khabar da.
Wa Ali indah 98 sana wa uyuunah faathiin wa ma bichiifu.
Wa l‑raajil gaal le Ali : Ana jaayi min bakaan al‑harib wa arradt min hinaak wa di bas jayti ! Wa Ali saʼalah wa gaal : Chunu al‑kaan hinaak,ya wileedi ? 
Wa l‑raajil al‑jaab al‑khabar gaal : Bani Israaʼiil arrado min al‑Filistiyiin wa maato katiiriin be ziyaada !Wa awlaadak Hufni wa Fiinhaas kula maato.Wa sanduug al‑Rabb,al‑Filistiyiin chaalooh ! 
Wa min simiʼ be khabar cheeliin sanduug al‑Rabb da,tawwaali Ali wagaʼ be gafaayah min kursiih jamb khachum baab al‑hille wa anfahag wa maat.Achaan hu bigi chaayib wa jismah kula tagiil.Wa gabul da,hu hakam 40 sana fi Bani Israaʼiil.
Wa marit wileedah Fiinhaas khalbaane gariib talda.Wa wakit simʼat khabar cheeliin sanduug al‑Rabb wa moot raajilha Fiinhaas wa abuuh,tawwaali talaga chadiide karabatha wa hi gangasat wa wildat.
Wa hilkat gariib tumuut wa l‑awiin al‑muhawwigiinha gaalan leeha : Ma takhaafe,wilidti wileed ! Laakin da ma lammaaha wa ma raddat leehin cheyy.
Wa sammat al‑wileed da Ikabuud (maʼanaatah majd Allah bigi ma fiih).Wa gaalat : Majd Allah rafaʼooh min Israaʼiil ! Wa da be sabab cheeliin sanduug al‑Rabb wa moot raajilha wa abuuh.
Wa be misil da,hi gaalat : Majd Allah rafaʼooh min Israaʼiil !Achaan sanduug al‑Rabb chaalooh. 
Wa baʼad chaalo sanduug al‑Rabb,al‑Filistiyiin nagalooh min hajar al‑Musaaʼada wa waddooh madiinat Achduud.
Wa jaabooh fi beet al‑ibaada hana sanamhum Daguun wa khatto sanduug al‑Rabb jamb al‑sanam da.
Wa ambaakir be fajur badri,sukkaan Achduud gammo wa daahu ligo Daguun waagiʼ be wijhah giddaam sanduug Allah !Wa humman chaalooh wa battaan khattooh fi bakaanah.
Wa ambaakir kula be fajur badri,gammo wa daahu ligo Daguun waagiʼ be wijhah giddaam sanduug Allah !Wa raasah wa iideenah mugattaʼiin wa waagiʼiin fi atabat al‑beet.Wa faddalat illa jittitah bas.
Wa fi chaan da bas fi Achduud,rujaal al‑diin hana Daguun wa kulla l‑naas al‑yadkhulu fi beet al‑ibaada hana Daguun ma yukhuttu rijleehum fi l‑ataba lahaddi l‑yoom.
Wa Allah darab naas madiinat Achduud chadiid wa barjalaahum be ziyaada.Wa darab naas Achduud wa l‑hillaal al‑taabʼiinha be waba hana hubuun.
Wa wakit chaafo al‑cheyy al‑kaan fooghum,sukkaan Achduud gaalo : Sanduug ilaah Bani Israaʼiil ke ma yagood fi baladna achaan hu nazzal waba chadiid foogna aniina wa fi ilaahna Daguun. 
Wa naadoohum le l‑kubaaraat hana l‑Filistiyiin,lammoohum kulluhum ke wa gaalo : Hassaʼ da,nisawwu chunu be sanduug ilaah Bani Israaʼiil ? Wa humman raddo wa gaalo : Khalli yiwadduuh fi hillit Gaat. Wa khalaas,humman chaalo sanduug ilaah Bani Israaʼiil wa waddooh fi hillit Gaat.
Wa wakit waddooh hinaak,Allah darab al‑hille di darbe chadiide bilheen.Wa kulla sukkaanha barjalo marra waahid.Wa nazzal fooghum waba hana hubuun min dugaaghum lahaddi kubaarhum.
Wa khalaas,waddo sanduug al‑Rabb le madiinat Akhruun.Wa wakit dakhkhalooh fi Akhruun,kulla l‑sukkaan sarakho wa gaalo : Daahu jaabo leena sanduug ilaah Bani Israaʼiil achaan yikattuluuna kullina ke,aniina wa chaʼabna ! 
Wa humman rassalo le kubaaraat al‑Filistiyiin wa lammoohum wa gaalo leehum : Gabbulu sanduug ilaah Bani Israaʼiil fi bakaanah achaan ma yaktulna aniina wa kulla chaʼabna. Achaan fi kulla l‑madiina di,barjaal chadiid min al‑moot nazal fooghum achaan Allah darabaahum be ruʼub chadiid.
Wa kulla l‑naas al‑ma maato,marad al‑hubuun karabaahum wa baki naas al‑madiina lihig lahaddi l‑sama.
Wa sanduug Allah gaʼad fi balad al‑Filistiyiin muddit sabʼa chahar.
Wa l‑Filistiyiin naado rujaal al‑diin wa l‑chawwaafiin wa saʼaloohum wa gaalo : Kikkeef nisawwu be sanduug Allah ?Wassufuuna kikkeef nisawwu le nigabbuluuh fi baladah. 
Wa humman gaalo : Kan tigabbulu sanduug ilaah Bani Israaʼiil fi baladah,ma tigabbuluuh saakit.Laakin gaddumu leyah hadiiye le kaffaarat al‑khata.Wa be da,intu tachfo min al‑marad wa taʼarfu maala Allah ma rafaʼ minku al‑waba da. 
Wa l‑Filistiyiin gaalo : Chunu al‑hadiiye le kaffaarat al‑khata al‑niwadduuha maʼaayah ? Wa humman raddo leehum wa gaalo : Gaddumu khamsa daraadim hana dahab misil al‑hubuun dool wa khamsa faar hana dahab ale adad kubaaraat al‑Filistiyiin.Achaan al‑waba da lihigku intu kulluku wa kubaaraatku kula.
Adduluuhum misil al‑hubuun al‑karabooku wa l‑faar al‑kharab baladku.Wa timajjudu Allah Ilaah Bani Israaʼiil.Wa be da,akuun yiwaggif nazziliin al‑waba minku intu wa min ilaahku wa min baladku.
Ma tigawwu ruuseeku misil zamaan al‑Masriyiin wa Firʼoon malik Masir sawwooh !Achaan Allah taʼʼabaahum hatta humman khallo Bani Israaʼiil faato.
 Wa hassaʼ da,sawwu kaarro jadiid wa chiilu bagar itneen chawaayil al‑yoom waahid kula ma rabato fooghum uud hana kaarro.Wa arbutuuhum fi l‑kaarro da.Wa gabbulu iyaalhum wa dissuuhum fi l‑zariibe.
Chiilu sanduug Allah wa khuttuuh fi l‑kaarro.Wa l‑khumaam hana l‑dahab al‑tigaddumuuhum misil hadiiye le kaffaarat al‑khata da,dissuhum fi sanduug aakhar wa khuttuuh jamb sanduug Allah.Wa khalaas,khallu al‑kaarro yamchi
wa chiifu.Kan al‑bagar macho ale huduud balad Israaʼiil ale hillit Beet Chams,taʼarfu kadar Allah bas darabaaku be kulla l‑waba da.Wa kan faato be derib aakhar kamaan,taʼarfu kadar al‑cheyy al‑jaaku,da ma min Allah laakin sudfa bas. 
Wa l‑Filistiyiin sawwo al‑cheyy al‑gaalo leehum da.Chaalo bagar itneen chawaayil wa rabatoohum fi l‑kaarro.Wa iyaalhum kamaan dassoohum fi l‑zariibe.
Wa khalaas,khatto sanduug Allah fi l‑kaarro maʼa l‑sanduug al‑indah foogah faar wa daraadim hana dahab.
Wa l‑bagar macho adiil ale hillit Beet Chams.Humman maachiin fi deribhum wa yabku wa ma mayyalo isra walla zeene.Wa kubaaraat al‑Filistiyiin taabaʼoohum le l‑bagar lahaddi huduud Beet Chams.
Wa fi l‑yoom da,sukkaan Beet Chams gaaʼidiin fi l‑waadi yagtaʼo al‑gameh.Wa tawwaali wakit chaafo sanduug Allah da,firho farha chadiide.
Wa wakit al‑kaarro wassal fi zereʼ Yachuuʼ fi hillit Beet Chams,wagaf.Wa fi l‑bakaan da,fiyah hajar kabiir.Wa l‑naas chaggago hatab al‑kaarro wa dabaho al‑bagar al‑itneen wa harragoohum dahiiye muharraga le Allah.
Wa gubbaal da,al‑Laawiyiin rafaʼo sanduug Allah wa l‑sanduug al‑maʼaayah al‑foogah al‑achya hana l‑dahab wa nazzaloohum fi l‑hajar al‑kabiir da.Wa fi nafs al‑yoom,sukkaan Beet Chams gaddamo dahaaya muharragiin wa dahaaya aakhariin le Allah.
Wa baʼad chaafo kulla cheyy al‑bigi,kubaaraat al‑Filistiyiin al‑khamsa gabbalo madiinat Akhruun fi nafs al‑yoom.
Wa daahu adad daraadim al‑dahab al‑Filistiyiin gaddamoohum misil hadiiye le kaffaarat al‑khata le Allah.Waahid le Achduud wa waahid le Khazza wa waahid le Achgaluun wa waahid le Gaat wa waahid le Akhruun.
Wa l‑faar hana l‑dahab kamaan,adadhum yimassil kulla l‑hillaal al‑taabʼiin le l‑kubaaraat al‑Filistiyiin al‑khamsa.Wa l‑hillaal dool,humman al‑mudun al‑gawiyiin wa l‑furgaan lahaddi l‑huduud gariib le l‑hajar al‑kabiir al‑khatto foogah sanduug Allah.Wa l‑hajar da gaaʼid lahaddi l‑yoom,fi zereʼ Yachuuʼ al‑fi hillit Beet Chams.
Wa Allah darab sukkaan hillit Beet Chams achaan humman chaafo lubb sanduug Allah.Wa maato minhum 70 raajil.Wa l‑chaʼab bigo haznaaniin achaan Allah darabaahum darbe chadiide.
Wa sukkaan hillit Beet Chams gaalo : Yaatu al‑yagdar yagood giddaam Allah al‑Rabb al‑Khudduus ?Wa sanduug Allah da,hassaʼ niwadduuh ween ? 
Wa humman rassalo le sukkaan Kharyat Yaʼariim wa gaalo leehum : Al‑Filistiyiin gabbalo sanduug Allah.Hassaʼ da,taʼaalu wadduuh bakaanku ! 
Wa sukkaan hillit Kharyat Yaʼariim jo chaalo sanduug Allah wa khattooh fi beet Abinadaab fi raas al‑hajar.Wa khassaso wileedah Aliʼaazar le yahfadah.
Wa l‑sanduug da gaʼad ayyaam katiiriin fi Kharyat Yaʼariim,muddit 20 sana.Wa Bani Israaʼiil dawwaro yigabbulu battaan le Allah.
Wa Samuwiil kallamaahum wa gaal : Tamaam !Kan be kulla guluubku tidooru tigabbulu le Allah,baʼʼudu min kulla l‑ilaahaat al‑ajnabiyiin wa l‑ilaaha Achtaruut wa sabbutu guluubku fi Allah wa aʼabuduuh hu wiheedah bas.Be da,hu yinajjiiku min udwaanku al‑Filistiyiin. 
Wa khalaas,Bani Israaʼiil tarrafo minhum asnaam Baʼal wa Achtaruut wa abado Allah wiheedah.
Wa Samuwiil gaal le Bani Israaʼiil : Limmu kulluku fi hillit Misfa achaan nasʼal leeku Allah. 
Khalaas,Bani Israaʼiil lammo fi Misfa wa chaalo almi wa sabbooh giddaam Allah.Wa di alaamit al‑tooba.Wa fi l‑yoom da,humman saamo wa gaalo : Nachhado fi nufuusna kadar aniina aznabna giddaam Allah. Wa fi l‑wakit da fi Misfa,Samuwiil bigi haakim fi Bani Israaʼiil.
Wakit al‑Filistiyiin simʼo kadar Bani Israaʼiil lammo fi Misfa,kulla askar kubaaraat al‑Filistiyiin gammo le yihaarubuuhum.Wa Bani Israaʼiil simʼo al‑khabar da wa khaafo khoof chadiid min al‑Filistiyiin.
Wa gaalo le Samuwiil : Asʼal Allah Ilaahna daayman achaan yinajjiina min al‑Filistiyiin. 
Wa Samuwiil chaal hamal radiiʼ wa gaddamah kulla ke dahiiye muharraga le Allah wa saʼal Allah fi chaan Bani Israaʼiil.Wa khalaas,Allah khibil suʼaalah.
Wa wakit Samuwiil gaaʼid yigaddim al‑dahiiye al‑muharraga da,al‑Filistiyiin garrabo le yahjumu Bani Israaʼiil.Wa laakin fi l‑yoom da,Allah darabaahum le l‑Filistiyiin be raʼad chadiid.Wa humman barjalo marra waahid wa anhazamo giddaam Bani Israaʼiil.
Wa rujaal Bani Israaʼiil gammo min Misfa wa taarado al‑Filistiyiin wa kataloohum lahaddi be khaadi le hillit Beet Kaar.
Wa Samuwiil chaal hajar wa khazzaah been Misfa wa l‑hajar al‑usmah Sinn wa samma al‑hajar da hajar al‑Musaaʼada.Wa gaal : Lahaddi hini,Allah saaʼadna. 
Wa l‑haziime di bigat chadiide le l‑Filistiyiin wa battaan ke ma gabbalo fi turaab Bani Israaʼiil.Achaan Allah daharaahum min turaab Bani Israaʼiil fi kulla wakit Samuwiil.
Wa Bani Israaʼiil galaʼo kulla l‑turaab wa l‑mudun al‑chaaloohum minhum al‑Filistiyiin min huduud madiinat Akhruun lahaddi hillit Gaat.Wa kaan salaam ambeen al‑Amuuriyiin wa Bani Israaʼiil.
Wa Samuwiil hakam fi Bani Israaʼiil muddit hayaatah.
Wa hu yamchi kulla sana le Beet Iil wa Gilgaal wa Misfa wa yisawwi chariiʼa le Bani Israaʼiil fi kulla l‑hillaal al‑talaata dool.
Wa baʼad da,yigabbil fi hillit al‑Raama wa da l‑bakaan al‑hu saakin foogah.Wa hinaak kula hu yisawwi chariiʼa le Bani Israaʼiil.Wa bana madbah le ibaadat Allah.
Wa wakit Samuwiil bigi chaayib khalaas,darraj awlaadah hukkaam fi Israaʼiil.
Wa wileedah al‑bikir usmah Yuwiil wa l‑taani Abiiya.Wa humman gaaʼidiin yahkumu min hillit Biir Sabʼa.
Laakin al‑awlaad dool ma taabaʼo derib abuuhum.Dawwaro maslahat nafishum wa yakhbalo al‑rachwa wa yidangusu al‑chariiʼa.
Wa kulla chuyuukh Bani Israaʼiil lammo wa macho le Samuwiil fi hillit al‑Raama.
Wa gaalo leyah : Daahu inta bigiit chaayib wa awlaadak ma gaaʼidiin yitaabuʼu derbak.Hassaʼ da,darrij leena malik yahkimna,misil al‑umam al‑aakhariin. 
Wa Samuwiil ziʼil fi l‑kalaam al‑buguul : Darrij leena malik yahkimna. Wa gamma saʼal Allah.
Wa Allah gaal leyah : Asmaʼ kalaam al‑chaʼab fi kulla cheyy al‑buguuluuh leek.Humman ma rafadook inta laakin rafadooni ana.Wa ma yidooru nahkimhum.
Aʼarif !Min yoom al‑ana maragtuhum min balad Masir lahaddi hassaʼ,humman khallooni wa abado ilaahaat aakhariin.Wa l‑cheyy al‑daayman sawwooh leyi ana da,hassaʼ gaaʼidiin yisawwuuh leek inta kula !
Wa hassaʼ da khalaas,akhbal talabhum.Laakin hazzirhum wa arrifhum huguug al‑malik al‑yahkimhum. 
Wa Samuwiil hajja le Bani Israaʼiil al‑talabo minnah malik be kulla l‑kalaam al‑gaalah leyah Allah.
Wa gaal leehum : Daahu huguug al‑malik al‑yahkimku.Hu yichiil awlaadku le yusuugu leyah arabaatah hana l‑harib wa yarkabo fi kheelah wa yajru giddaam arabatah.
Wa yichiil waahidiin minhum wa yisawwiihum khuyyaad fi aalaaf wa khuyyaad fi khamsiinaat.Wa yahartu zerʼah wa yagtaʼo intaajah wa yasnaʼo leyah silaah hana l‑harib wa aalaat arabaatah hana l‑harib.
 Wa yichiil banaatku achaan yisawwan leyah riihe fi beetah wa yisawwan leyah akil wa yidissan leyah khubza fi l‑furun.
Wa yichiil al‑adiil min ziraaʼitku wa jineenaatku hana l‑inab wa l‑zaytuun wa yantiihum le khaddaamiinah.
Wa yichiil al‑uchur min intaaj ziraaʼitku wa inabku wa yantiihum le khaddaamiinah wa kubaaraatah.
Wa yichiil khaddaamiinku wa khaddaamaatku wa subyaanku wa hamiirku al‑induhum gudra le yakhdumu leyah.
Wa yichiil al‑uchur min khanamku.Wa fi l‑akhiir,intu zaatku tabgo leyah abiid !
Wa fi l‑wakit da,intu tabku le Allah achaan al‑malik al‑intu azaltuuh.Wa laakin fi l‑yoom da,Allah ma yasmaʼku abadan. 
Wa be da kula,al‑chaʼab abo ma simʼo kalaam Samuwiil wa gaalo : La !Ma lammaana !Darrij leena malik bas
achaan aniina kula nabgo misil al‑umam al‑aakhariin.Malikna yahkim foogna wa yamchi giddaam askarna wa yihaarib maʼaana. 
Wa Samuwiil simiʼ kulla kalaamhum wa kallamah le Allah.
Wa Allah gaal leyah : Kan ke da,asmaʼ kalaamhum wa darrij leehum malik. Wa khalaas,Samuwiil gaal le Bani Israaʼiil : Khalli ayyi waahid yigabbil hillitah. 
Wa fiyah naadum waahid min balad Banyaamiin usmah Khiich.Wa aayich fi l‑balad di wa hu siid al‑maal.Wa hu wileed Abiyiil wileed Saruur wileed Bakuurat wileed Afiyah.
Wa Khiich indah wileed usmah Chaawuul.Hu sabi jamiil wa naadum min Bani Israaʼiil al‑yufuutah da,ma fiih.Hu faataahum kulluhum be tuul,raasah wa kataafeeh maargiin foog minhum.
Wa yoom waahid,hamiir hana Khiich abuuh Chaawuul waddaro.Wa Khiich gaal le wileedah Chaawuul : Chiil waahid min al‑khaddaamiin wa amchi fattich al‑hamiir. 
Wa khalaas,Chaawuul wa l‑khaddaam macho yifattuchu al‑hamiir fi kulla jibaal Afraayim wa fi kulla balad Chaliicha wa ma ligoohum.Wa fattachoohum battaan fi kulla balad Chaʼaliim wa balad Banyaamiin wa laakin ma ligoohum.
Wa wakit wassalo fi balad Suuf,Chaawuul gaal le khaddaamah al‑maʼaayah : Khalli nigabbulu !Ana nakhaaf abuuyi hassaʼ ma yihimm le l‑hamiir laakin yihimm leena aniina. 
Wa l‑khaddaam gaal leyah : Fi l‑hille di,fiyah nabi Allah.Wa l‑naadum da hu maʼruuf wa kulla cheyy al‑buguulah yaji fi bakaanah.Khalli namchu leyah.Akuun yiwassif leena al‑derib al‑waajib nichiiluuh. 
Wa khalaas,Chaawuul gaal le khaddaamah : Yalla namchu !Wa laakin niwaddu chunu le l‑nabi da ?Ma indina khubza fi mukhlaatna wa ma indina hadiiye al‑nigaddumuuha leyah.Ma indina cheyy ! 
Wa l‑khaddaam radda le Chaawuul wa gaal : Indi fi jeebi rubuʼ hana hajar fudda nantiih le nabi Allah.Wa hu yiwassif leena al‑derib. 
Wa fi aadit Bani Israaʼiil zamaan,kan yidooru yamchu yasʼalo al‑Rabb,humman yuguulu : Namchu le l‑chawwaafi. Achaan fi wakithum daak,humman le l‑nabi yinaaduuh chawwaafi.
Wa Chaawuul gaal le khaddaamah : Kalaamak adiil !Taʼaal namchu ! Wa khalaas,humman macho fi l‑hille al‑gaaʼid foogha nabi Allah.
Wa wakit gaaʼidiin yatlaʼo le yadkhulu fi l‑hille,laago banaat maargaat maachaat yichiilan almi.Wa humman saʼaloohin wa gaalo : Al‑chawwaafi da hini walla ? 
Wa l‑banaat raddan leehum wa gaalan : Aywa !Hu giddaamku !Amchu ajala talgooh.Hu ja fi l‑hille al‑yoom achaan al‑yoom fiyah dahiiye le l‑chaʼab fi l‑bakaan al‑aali hana l‑ibaada.
Amchu ajala talgooh gubbaal ma yatlaʼ fi bakaan al‑ibaada.Achaan al‑chaʼab ma yaakulu gubbaal hu ma yawsal wa yibaarik al‑dahiiye di.Wa baʼad da,al‑maʼzuumiin yaakuluuha.Hassaʼ da,amchu talgooh. 
Humman talaʼo ale l‑hille.Wa wakit daakhliin fi lubb al‑hille,chaafo daahu Samuwiil kulla jaayi mulaagiihum taaliʼ ale bakaan al‑ibaada.
Laakin gubbaal al‑lumma maʼa Chaawuul be yoom,Allah khabbarah le Samuwiil wa gaal leyah :
 Ambaakir fi nafs al‑wakit,nirassil leek naadum waahid min balad Banyaamiin.Amsahah wa darrijah le yabga kabiir le chaʼabi Bani Israaʼiil wa yinajjiihum min al‑Filistiyiin.Achaan ana chift taʼab chaʼabi wa siraakhhum wassalaani. 
Wa wakit Samuwiil chaaf Chaawuul,tawwaali Allah hajja leyah wa gaal : Da al‑raajil al‑kallamtak beyah wa hu bas al‑yakrub chaʼabi ! 
Wa Chaawuul lamma maʼa Samuwiil fi khachum baab al‑hille wa saʼalah wa gaal leyah : Al‑salaam aleek !Min fadlak,wassifni beet al‑chawwaafi. 
Wa Samuwiil radda leyah wa gaal : Ana bas al‑chawwaafi.Atlaʼ giddaami fi bakaan al‑ibaada.Al‑yoom,intu taakulu maʼaayi.Wa ambaakir fajur kamaan,nihajjiik be kulla cheyy al‑yihimmak wa niʼaddiik tamchi.
Wa kan le l‑hamiir al‑waddaro induhum talaata yoom,ma tihimm leehum.Humman anlago.Wa l‑muna hana chaʼab Bani Israaʼiil da,fi yaatu ?Ma fiik inta wa aayilat abuuk walla ? 
Wa Chaawuul radda wa gaal : Ana ma min gabiilat Banyaamiin walla ?Wa aniina min al‑gabaayil al‑dugaag hana Bani Israaʼiil !Wa khachum beeti kulla l‑sakhayyar fi khuchuum buyuut Banyaamiin.Wa maala tihajji leyi misil da ? 
Wa Samuwiil macha maʼa Chaawuul wa khaddaamah wa waddaahum fi l‑beet al‑baakulu foogah.Wa khattaahum fi l‑bakaan al‑indah charaf fi usut 30 maʼzuumiin aakhariin.
Wa Samuwiil gaal le l‑khaddaam al‑gaaʼid yisawwi al‑akil : Jiib al‑laham al‑anteetak wa gult leek ahfadah. 
Wa l‑khaddaam jaab al‑gaayme wa kulla l‑laham al‑foogha wa khattaaha giddaam Chaawuul.Wa Samuwiil gaal : Alfaddal.Daahu al‑cheyy al‑dammeena leek fi l‑munaasaba di wakit ana azamt al‑naas.Khuttah giddaamak wa aakul. Wa fi l‑yoom da,Chaawuul akal maʼa Samuwiil.
Wa baʼad da,nazalo min bakaan al‑ibaada wa macho al‑hille.Wa Samuwiil hajja maʼa Chaawuul fi raas beetah.
Wa humman bakkaro.Wa wakit al‑chagaag chagga,Samuwiil naadaah le Chaawuul al‑gaaʼid fi raas al‑beet wa gaal leyah : Niʼaddiik. Wa khalaas,Chaawuul gamma wa Samuwiil macha maʼaayah le yiʼaddiih.
Wa wakit garrabo yamurgu min al‑hille,Samuwiil gaal le Chaawuul : Guul le khaddaamak khalli yigaddim. Wa hu gaddam.Wa Samuwiil gaal le Chaawuul : Hassaʼ da,inta agiif !Niʼooriik kalaam al‑Rabb. 
Wa Samuwiil chaal dihin wa sabbaah fi raas Chaawuul.Wa hadanah wa gaal : Be da,Allah darrajak le tabga kabiir le chaʼabah Bani Israaʼiil al‑misil warasatah.
Wa wakit al‑yoom tamchi min bakaani hini,tilimm maʼa rujaal itneen jamb khabur Raahiil al‑gaaʼid fi turaab Salsah fi huduud Banyaamiin.Wa humman yuguulu leek :‹ Al‑hamiir al‑inta macheet tifattichhum,khalaas anlago.Wa hassaʼ,abuuk khalla kalaam al‑hamiir wa gaaʼid yihimm leeku intu.Wa yasʼal nafsah kikkeef yalga wileedah. ›
 Min al‑bakaan da,amchi lahaddi tiwassil fi gaʼar al‑chadara al‑kabiire al‑fi jabal Taabuur.Wa fi l‑bakaan da,yalgook rujaal talaata al‑taaliʼiin le yaʼabudu al‑Rabb fi hillit Beet Iil.Wa waahid min al‑rujaal dool chaayil talaata sakhal wa l‑taani chaayil talaata khubza wa l‑taalit kamaan chaayil girbe hint asiir al‑inab.
Wa humman yisallumuuk wa yantuuk itneen khubza wa inta tichiilhum minhum.
Wa baʼad da,tamchi fi hillit Gibeeʼat Allah,al‑bakaan al‑gaaʼid foogah muʼaskar al‑Filistiyiin.Wa wakit tadkhul fi l‑hille di,tilimm maʼa majmuuʼa min al‑anbiya naazliin min bakaan al‑ibaada.Wa giddaamhum,fiyah naas al‑yadurbu jigindiiye wa nuggaara wa suffaara wa amsibeybe.Wa l‑anbiya dool yitnabbaʼo.
Wa tawwaali,Ruuh Allah yanzil foogak inta be chidde wa titnabbaʼ maʼaahum wa tikhayyir wa tabga raajil aakhar.
Wa wakit kulla l‑alaamaat dool yitimmu leek,khalaas sawwi kulla cheyy al‑inta tidoor tisawwiih achaan al‑Rabb maʼaak.
Wa anzil giddaami wa amchi fi hillit Gilgaal.Wa baʼad da,ana nalhagak le nigaddim dahaaya muharragiin wa dahaaya salaama.Wa arjaani muddit sabʼa yoom lahaddi ana najiik wa niʼooriik al‑cheyy al‑waajib tisawwiih. 
Wa min Chaawuul gabbal min Samuwiil wa macha,al‑Rabb khayyar galbah.Wa kulla l‑alaamaat dool tammo fi nafs al‑yoom.
Wa wakit Chaawuul wa khaddaamah wassalo fi hillit Gibeeʼa,laagoohum majmuuʼa min al‑anbiya.Wa tawwaali,Ruuh Allah nazal be chidde fi Chaawuul wa hu kula dakhal fi usuthum wa gamma yitnabbaʼ maʼaahum.
Wa wakit chaafooh yitnabbaʼ maʼa l‑anbiya,kulla l‑naas al‑awwal irfo Chaawuul assaaʼalo ambeenaathum wa gaalo : Chunu al‑bigi le wileed Khiich ?Chaawuul kula bigi nabi maʼaahum walla ? 
Wa naadum waahid min naas al‑bakaan da gaal : Yaatu sayyidhum ? Wa min al‑bakaan da bas,marag al‑masal al‑buguul : Chaawuul kula bigi nabi maʼaahum walla ? 
Wa wakit Chaawuul kammal min al‑tanabbu,talaʼ fi bakaan al‑ibaada.
Wa immah le Chaawuul saʼalah hu wa khaddaamah wa gaal leehum : Intu macheetu ween ? Wa Chaawuul radda leyah wa gaal : Aniina macheena nifattuchu al‑hamiir.Wa wakit ma ligiinaahum kamaan,macheena gaabalna Samuwiil. 
Wa immah le Chaawuul gaal : Khalaas,ooriini Samuwiil gaal leeku chunu ? 
Wa Chaawuul radda le immah wa gaal : Samuwiil khabbaraana kadar al‑hamiir anlago. Wa laakin labbad le immah al‑cheyy al‑bukhuss al‑muluk,al‑khabbarah beyah Samuwiil.
Wa Samuwiil naada al‑chaʼab le yilimmu giddaam Allah fi hillit Misfa.
Wa hu gaal le Bani Israaʼiil : Daahu Allah Ilaah Bani Israaʼiil gaal :‹ Ana bas al‑maragtuku intu Bani Israaʼiil min Masir.Wa ana bas al‑najjeetku min malik Masir wa min kulla l‑muluuk al‑gaaʼidiin yistaʼmarooku. ›
Wa laakin al‑yoom intu abeetu Ilaahku al‑najjaaku min kulla l‑masaayib wa min kulla l‑taʼab.Wa gultu leyah :‹ Aywa !Darrij leena malik !› Hassaʼ da,taʼaalu giddaam Allah be gabaayilku wa khuchuum buyuutku. 
Wa Samuwiil gaddam kulla gabaayil Bani Israaʼiil wa sawwa leehum amʼiyeedaat wa l‑ikhtiyaar wagaʼ fi gabiilat Banyaamiin.
Wa battaan gaddam gabiilat Banyaamiin be kulla khuchuum buyuutha wa l‑ikhtiyaar wagaʼ fi khachum beet Matri.Wa fi l‑akhiir,al‑ikhtiyaar wagaʼ fi Chaawuul wileed Khiich.Wa humman fattachooh wa laakin ma ligooh.
Wa humman saʼalo Allah battaan wa gaalo : Al‑raajil da gaaʼid maʼaana hini walla ? Wa Allah gaal : Aywa !Chiifuuh !Mullabbid jamb al‑khumaam. 
Wa humman macho jaabooh.Wa wakit wagaf fi ust al‑chaʼab,hu bas faataahum be tuul,raasah wa kataafeeh maargiin foog minhum.
Wa Samuwiil gaal le kulla l‑chaʼab : Hal chiftu al‑naadum al‑Allah azalah walla ?Ma fi naadum mislah fi kulla l‑chaʼab ! Wa kulla l‑chaʼab aato be hiss waahid wa gaalo : Yiʼiich al‑malik ! 
Wa Samuwiil kallam le l‑chaʼab be kulla huguug al‑malik wa katabaahum fi kitaab wa khattaah giddaam Allah.Wa baʼad da,Samuwiil gaal le kulla l‑chaʼab khalli ayyi waahid yigabbil beetah.
Wa Chaawuul kula gabbal beetah fi hillit Gibeeʼa wa macho maʼaayah mujtamaʼ min al‑rujaal al‑chudaad al‑hadaahum al‑Rabb.
Wa laakin naas waahidiin al‑ma naafʼiin gaalo : Hu da yinajjiina walla ? Humman kirhooh wa ma gaddamo leyah hadaaya.Wa Chaawuul ma gaal cheyy.
Wa baʼad da,Nahaach malik Bani Ammuun macha fi hillit Yaabiich fi turaab Gilʼaad wa haasarha.Wa kulla sukkaan Yaabiich Gilʼaad gaalo leyah : Sawwi maʼaana muʼaahada wa nagoodu tihtak. 
Wa Nahaach gaal leehum : Tamaam !Kan nisawwi maʼaaku muʼaahada da,illa nisill kulla uyuunku al‑zeenaayaat.Wa be da,nijiib al‑ihaana fi kulla Bani Israaʼiil. 
Wa chuyuukh Yaabiich gaalo : Arjaana sabʼa ayyaam.Nirassulu fi kulla balad Bani Israaʼiil wa kan ma ligiina naadum yafzaʼna,khalaas namurgu wa nagoodu tihtak. 
Wa wakit al‑murassaliin wassalo fi hillit Chaawuul al‑usumha Gibeeʼa,hajjo be l‑kalaam da le kulla l‑chaʼab wa l‑chaʼab gammo yabku be hiss aali.
Wa fi l‑wakit da,Chaawuul jaayi min al‑zereʼ wara bagarah wa gaal : Chunu al‑bigi le l‑chaʼab wa gaaʼidiin yabku ? Wa humman oorooh be l‑khabar hana naas Yaabiich.
Wa wakit Chaawuul simiʼ al‑kalaam da,tawwaali Ruuh Allah nazal foogah wa hu ziʼil zaʼal chadiid.
Wa chaal bagar itneen dabahaahum wa gattaʼaahum wa rassal lahamhum fi kulla balad Israaʼiil.Wa gaal : Guulu le Bani Israaʼiil :‹ Ayyi naadum al‑ma marag le l‑harib wara Chaawuul wa Samuwiil,bagarah nigattiʼhum misil da !›  Wa khalaas,khoof chadiid min Allah dakhal fi guluubhum wa marago kulluhum misil raajil waahid.
Wa fi hillit Baazakh,Chaawuul hasab askarah.Wa adad rujaal Bani Israaʼiil 300 000 wa rujaal gabiilat Yahuuza 30 000.
Wa l‑naas al‑lammo gaalo le l‑murassaliin al‑jo min hillit Yaabiich Gilʼaad : Guulu le naasku ambaakir gaayle yalgo al‑fazaʼ. Wa l‑murassaliin macho wa khabbaro naas hillit Yaabiich wa humman firho bilheen be l‑khabar da.
Wa gaalo le Bani Ammuun : Ambaakir aniina nisallumu nufuusna leeku wa tisawwu foogna kulla cheyy al‑tidooruuh. 
Wa ambaakir be fajur badri,Chaawuul gassam askarah ale talaata bakaan wa hajamo muʼaskar Bani Ammuun wa kataloohum lahaddi al‑harraay bigat gaayle.Wa l‑askar al‑faddalo chattato marra waahid,itneen maachiin sawa kula ma fiih !
Wa kulla l‑naas gaalo le Samuwiil : Yaatumman al‑gaalo :‹ Chaawuul ma yamluk foogna ?› Jiibuuhum hini naktuluuhum ! 
Wa laakin Chaawuul gaal : Fi l‑yoom da,ma yaktulu naadum waahid kula !Achaan Allah najja Bani Israaʼiil fi l‑yoom da. 
Wa Samuwiil gaal le Bani Israaʼiil : Taʼaalu namchu hillit Gilgaal le nijaddudu sabbitiin al‑malik. 
Wa khalaas,kulla Bani Israaʼiil macho le hillit Gilgaal wa sabbato al‑malik Chaawuul giddaam Allah.Wa gaddamo dahaaya salaama le Allah.Wa baʼad da,Chaawuul wa kulla Bani Israaʼiil firho farha chadiide.
Wa Samuwiil gaal le Bani Israaʼiil : Daahu ana simiʼt kulla kalaamku wa darrajt leeku malik.
Wa hassaʼ da,daahu induku malik gaaʼid yuguudku.Wa kan leyi ana kamaan,ana bigiit chaayib wa raasi kula bigi abyad.Wa daahu iyaali kula gaaʼidiin maʼaaku wa taʼarfu kadar ana gudtuku min subaayi lahaddi l‑yoom.
Wa daahu ana waagif giddaamku.Awurdu foogi chahaada giddaam Allah wa giddaam al‑malik al‑hu masahah wa darrajah.Kan ana chilt toor aw humaar min naadum aw zalamt naadum aw sawweet fasil le naadum,ooruuni !Kan chilt rachwa min naadum achaan nakhjal minnah wa ma niʼooriih al‑sahiih,ooruuni !Ooruuni achaan ana nikaffiiku al‑cheyy al‑zalamtuku beyah. 
Wa humman gaalo : La !Inta ma zalamtina wa la sawweet cheyy fasil le naadum wa la chilt cheyy min naadum. 
Wa hu gaal leehum : Al‑yoom Allah chaahid wa l‑malik al‑hu darrajah kula chaahid kadar intu ma ligiitu foogi eeb waahid kula. Wa humman gaalo : Aywa,hu chaahid ! 
Wa khalaas,Samuwiil gaal le l‑chaʼab : Aywa !Allah hu bas al‑azal Muusa wa Haaruun wa marag juduudku min balad Masir.
Wa hassaʼ da,taʼaalu.Ana madluum foogku giddaam Allah.Wa nifakkirku be kulla cheyy al‑aadil al‑Allah sawwaah leeku intu wa le juduudku.
Wa wakit juduudku iyaal Yaakhuub gaaʼidiin fi balad Masir,sarakho le Allah.Wa hu rassal Muusa wa Haaruun maragoohum min balad Masir wa jaaboohum hini.
Wa laakin humman niso Allah Ilaahhum wa Allah sallamaahum le Siisra khaayid hana madiinat Haasuur wa le l‑Filistiyiin wa le malik Muwaab wa humman haaraboohum.
Wa juduudku sarakho le Allah wa gaalo :‹ Aniina aznabna achaan abeena Allah wa abadna asnaam Baʼal wa Achtaruut.Wa laakin hassaʼ da,najjiina min udwaanna wa aniina naʼabuduuk battaan. ›
 Wa khalaas,Allah rassal Yarbaʼal wa Baaraakh wa Yiftaahwa ana Samuwiil.Wa najjaaku min udwaanku al‑muhawwigiinku wa be da,sakantu be amaan.
Wa wakit chiftu Nahaach malik Bani Ammuun gamma didduku,gultu :‹ Aniina kula nidooru malik yamluk foogna.› Wa be da kula,abeetu Allah Ilaahku wa hu bas malikku.
 Wa hassaʼ da,daahu al‑malik al‑intu dawwartuuh wa talabtuuh.Wa hu bas al‑malik al‑Allah darrajah foogku.
Wa kan intu khuftu min Allah wa abadtuuh wa simiʼtu kalaamah wa ma isiitu amur Allah Ilaahku wa taabaʼtuuh,intu wa l‑malik al‑gaaʼid yamluk foogku,da yabga leeku adiil.
Laakin kan ma simiʼtu kalaam Allah wa isiitu amrah,Allah yadrubku misil awwal darab juduudku.
 Wa hassaʼ da,taʼaalu wa chiifu al‑cheyy al‑ajiib al‑yisawwiih Allah giddaamku !
Da darat,wakit gatiʼiin al‑gameh.Wa hassaʼ bas,ana nasʼal Allah wa hu yinazzil matara wa raʼad.Wa be da,intu tichiifu wa taʼarfu kadar intu sawweetu khata kabiir giddaam Allah wakit intu talabtu minnah malik ! 
Wa khalaas,Samuwiil saʼal Allah wa Allah nazzal matara wa raʼad fi l‑yoom da.Wa kulla l‑chaʼab khaafo khoof chadiid min Allah wa min Samuwiil.
Wa kulla l‑chaʼab gaalo le Samuwiil : Achhad leena Allah ilaahak le ma numuutu !Achaan aniina zidna zanib kabiir fi zunuubna be sabab talabna malik. 
Wa Samuwiil gaal le l‑chaʼab : Ma takhaafo.Sahiih,intu sawweetu al‑khata da.Wa laakin ma tikhallu derib Allah wa aʼabuduuh be kulla guluubku.
Ma titaabuʼu al‑asnaam achaan humman ma yagdaro yafzaʼooku wa la yinajjuuku.Achaan humman ma naafʼiin.
 Wa fi chaan usmah al‑aziim,Allah ma yikhalli chaʼabah.Achaan dawwar yisawwiiku intu chaʼabah halaalah.
Wa kan leyi ana,ma niwaggif al‑duʼa fi chaanku achaan kan ana waggaftah,da zanib didd Allah.Wa waajib niwassifku al‑derib al‑sameh wa l‑adiil.
Wa laakin akhaafo min Allah wa aʼabuduuh be sahiih wa be kulla guluubku.Wa fakkuru fi l‑ajaayib al‑kubaar al‑hu sawwaahum leeku.
Wa kan sawweetu al‑fasaala,tahlako intu wa malikku kula ! 
Wa Chaawuul indah 30 sana wakit bigi malik fi Bani Israaʼiil wa hu hakam 42 sana lahaddi maat.
Wa yoom waahid,Chaawuul azal 3 000 raajil min Bani Israaʼiil.Wa 2 000 khattaahum maʼaayah fi Mikmaach wa fi jabal Beet Iil.Wa 1 000 kamaan khattaahum maʼa Yuunataan wileedah fi hillit Gibeeʼa Banyaamiin.Wa l‑faddalo min al‑rujaal,Chaawuul gaal khalli ayyi waahid yigabbil beetah.
Wa yoom waahid,Yuunataan katal khaayid al‑Filistiyiin al‑gaaʼid fi Gabaʼ.Wa l‑Filistiyiin kula simʼo be l‑khabar da.Wa Chaawuul amar le yadurbu al‑buug fi kulla l‑balad wa gaal : Khalli kulla l‑Ibraaniyiin yasmaʼo al‑khabar da ! 
Wa kulla Bani Israaʼiil simʼo kadar Chaawuul katal khaayid al‑Filistiyiin wa humman irfo kadar al‑Filistiyiin gaaʼidiin yakrahoohum.Wa khalaas,kulla rujaal Bani Israaʼiil wagafo misil raajil waahid wara Chaawuul fi hillit Gilgaal.
Wa l‑Filistiyiin kula lammo le yihaarubu Bani Israaʼiil wa humman induhum 30 000 arabaat al‑harib wa 6 000 siyaad al‑kheel wa rujaal katiiriin misil ramla hana khachum al‑bahar.Wa jo wa dallo fi hillit Mikmaach sabaah le hillit Beet Awan.
Wa wakit rujaal Bani Israaʼiil chaafo kadar aduuhum ja leehum gariib,humman barjalo wa jaro allabbado fi l‑karaakiir wa l‑nugaar wa l‑hujaar wa l‑khaaba wa l‑biyaar.
Wa waahidiin min al‑Ibraaniyiin gataʼo bahar al‑Urdun wa wassalo balad Gaad wa Gilʼaad.Wa laakin Chaawuul kamaan gaʼad fi Gilgaal.Wa kulla l‑rujaal al‑maʼaayah gaaʼidiin yarjufu min al‑khoof.
Wa Chaawuul gaʼad sabʼa yoom hasab al‑waʼad al‑antaah leyah Samuwiil.Wa laakin Samuwiil ma ja leyah fi Gilgaal.Wa l‑rujaal bado yichattutu minnah.
Wa khalaas,Chaawuul gaal : Jiibu leyi bahaayim le l‑dahiiye al‑muharraga wa dahaaya al‑salaama. Wa hu gaddam al‑dahiiye al‑muharraga.
Wa wakit Chaawuul kammal min gaddimiin al‑dahiiye al‑muharraga,tawwaali chaaf Samuwiil wassal.Wa hu marag laagaah.
Wa Samuwiil gaal leyah : Chunu al‑sawweetah da ? Wa Chaawuul gaal : Wakit ana chift al‑rujaal gaaʼidiin yichattutu minni wa inta zaatak ma jiit fi l‑waʼad wa l‑Filistiyiin lammo fi Mikmaach,
ana gult akuun al‑Filistiyiin yahjumuuni fi Gilgaal gubbaal ma nachhad Allah.Wa khalaas,ana anjabart wa gaddamt al‑dahiiye al‑muharraga. 
Wa Samuwiil gaal le Chaawuul : Inta sawweet cheyy bala fikir wa ma taabaʼt wasiiyat Allah Ilaahak al‑hu amarak beeha.Wa kan awwal inta taabaʼt wasiiyat Allah,hu yisabbit mulkak daayman fi Bani Israaʼiil.
Wa hassaʼ da,mulkak ma yitawwil.Achaan Allah azal naadum aakhar al‑hu radyaan beyah wa darrajah le yahkim chaʼabah.Wa laakin inta ma taabaʼt wasiiyat Allah al‑amarak beeha. 
Wa baʼad da,Samuwiil gamma min Gilgaal wa macha le Gibeeʼa fi ard Banyaamiin.Wa Chaawuul hasab al‑rujaal al‑maʼaayah wa adadhum bigi hawaale 600 raajil.
Wa Chaawuul wa wileedah Yuunataan wa l‑rujaal al‑maʼaahum gaʼado fi Gabaʼ ard Banyaamiin.Wa l‑Filistiyiin kamaan khatto muʼaskarhum fi Mikmaach.
Wa l‑mukharribiin min al‑Filistiyiin marago min muʼaskarhum wa angasamo ale talaata majmuuʼaat.Al‑majmuuʼa al‑awwalaaniiye chaalat derib Ufra ale balad Chuuʼal.
Wa l‑majmuuʼa al‑taaniye machat ale derib Beet Huruun.Wa l‑majmuuʼa al‑taalta kamaan chaalat derib al‑maachi le l‑huduud ale waadi al‑Maraafʼiin fi l‑sahara.
Wa fi l‑wakit daak,ma fi haddaadi fi kulla balad Israaʼiil achaan al‑Filistiyiin khaafo wa gaalo : Akuun al‑Ibraaniyiin yasnaʼo suyuuf walla huraab. 
Wa ayyi naadum min Bani Israaʼiil waajib yamchi le haddaad al‑Filistiyiin hatta yitarrugu leyah jarraaytah aw haffaarah aw faasah aw kadankitah.
Wa tarrigiin al‑jarraay aw al‑kadanka tamanah itneen tilit hana hajar fudda.Wa tarrigiin al‑faas aw addiliin raas al‑kookaab tamanah tilit hana hajar fudda.
Wa achaan da fi yoom al‑harib,ma fi seef walla harba fi iideen kulla l‑rujaal al‑gaaʼidiin maʼa Chaawuul wa Yuunataan.Illa Chaawuul wa wileedah Yuunataan bas musallahiin.
Wa l‑Filistiyiin marago min al‑muʼaskar wa gaʼado fi derib Mikmaach.
Wa yoom waahid,Yuunataan wileed Chaawuul gaal le l‑sabi al‑chaayil leyah silaahah : Taʼaal,namchu le l‑muʼaskar hana l‑Filistiyiin al‑gaaʼid fi l‑nuss al‑hinaak. Wa laakin Yuunataan ma khabbar abuuh.
Wa Chaawuul gaaʼid fi taraf hillit Gibeeʼa fi gaʼar chadarat al‑rummaan fi turaab Migruun wa maʼaayah hawaale 600 raajil.
Wa fiyah raajil waahid usmah Akhiiya wileed Akhituub akhu Ikabuud wileed Fiinhaas wileed Ali al‑hu raajil al‑diin hana Allah fi hillit Chiilooh.Wa Akhiiya da,hu bas kabiir rujaal al‑diin wa laabis al‑farmala.Wa kulla l‑askar ma irfo kadar Yuunataan ma fiih.
Wa l‑derib al‑Yuunataan yidoor yamchi beyah wa yahjim muʼaskar al‑Filistiyiin indah hujaar itneen.Al‑waahid be hini usmah Busiis wa l‑aakhar be hinaak usmah Sanna.
Wa l‑hajar al‑waahid gaaʼid be munchaakh mugaabil Mikmaach wa l‑hajar al‑aakhar kamaan gaaʼid wati mugaabil Gabaʼ.
Wa Yuunataan gaal le l‑sabi al‑chaayil leyah silaahah : Taʼaal !Namchu le l‑muʼaskar hana l‑naas al‑ma mutahhariin dool.Akuun Allah yisaaʼidna wa ninnasru fooghum achaan Allah gaadir,yanti al‑nasur le naas katiiriin aw le naas chiyya kula. 
Wa khaddaamah gaal leyah : Sawwi kulla cheyy al‑tidoorah !Amchi wa ana waraak ! 
Wa Yuunataan gaal : Yalla !Khalli namchu leehum lahaddi yichiifuuna.
Wa kan yuguulu leena :‹ Agiifu fi bakaanku lahaddi najuuku ›,khalaas nagiifu wa ma natlaʼo leehum.
Wa laakin kan yuguulu leena :‹ Atlaʼo ›,natlaʼo leehum.Achaan di bas alaamat al‑nasur wa Allah yansurna fooghum. 
Wa khalaas,al‑Filistiyiin chaafoohum tineenithum wa gaalo : Chiifu !Al‑Ibraaniyiin maargiin min al‑nugaar al‑humman allabbado fooghum ! 
Wa l‑hurraas gaalo le Yuunataan wa khaddaamah : Atlaʼo leena jaay !Niʼooruuku kalaam waahid ! Wa Yuunataan gaal le khaddaamah : Atlaʼ waraayi achaan al‑yoom Allah dassaahum fi iideen Bani Israaʼiil ! 
Wa Yuunataan talaʼ fi l‑hajar wa khaddaamah talaʼ waraayah.Wa hu katal al‑Filistiyiin.Wa khalaas,al‑Filistiyiin anhazamo giddaam Yuunataan.Wa khaddaamah kula gaaʼid yaktulhum waraayah.
Wa fi l‑duwaas al‑awwal da,Yuunataan wa khaddaamah katalo hawaale 20 raajil fi masaafa gariibe bas.
Wa khalaas,khoof chadiid wagaʼ fi kulla deech al‑Filistiyiin wa fi kulla sukkaan al‑mantaga wa l‑gaaʼidiin fi l‑muʼaskar.Wa l‑hurraas wa l‑mukharribiin kulluhum barjalo.Wa l‑ard kula rajafat achaan al‑Rabb bas nazzal fooghum al‑barjaal da.
Wa hurraas Chaawuul al‑gaaʼidiin fi Gibeeʼa ard Banyaamiin gaaʼidiin bichiifu al‑Filistiyiin barjalo wa jaariyiin fi ayyi bakaan.
Wa Chaawuul gaal le l‑rujaal al‑maʼaayah : Ajala ahsubu al‑naas al‑gaaʼidiin wa chiifu yaatu al‑ma fiih ! Wa humman hasabo al‑naas wa ligo Yuunataan wa khaddaamah ma fiihum.
Wa Chaawuul gaal le Akhiiya : Jiib sanduug Allah ! Achaan fi l‑wakit daak,sanduug al‑Rabb gaaʼid fi bakaan Bani Israaʼiil.
Wa wakit Chaawuul gaaʼid yikallim maʼa Akhiiya raajil al‑diin,al‑korooraak gaaʼid yiziid fi muʼaskar al‑Filistiyiin wa tawwaali Chaawuul gaal le raajil al‑diin : Agiif !Khalaas khalliih ! 
Wa Chaawuul lamma kulla l‑rujaal al‑maʼaayah wa dakhalo fi l‑harib.Wa humman ligo al‑Filistiyiin gaaʼidiin yilkaatalo ambeenaathum.Wa l‑barjala di bigat chadiide.
Wa fi Ibraaniyiin waahidiin tawwalo maʼa l‑Filistiyiin wa gaaʼidiin yihaarubu maʼaahum.Wa fi l‑yoom da,humman lammo maʼa akhwaanhum Bani Israaʼiil al‑taabʼiin le Chaawuul wa Yuunataan.
Wa wakit simʼo al‑Filistiyiin arrado,kulla rujaal Bani Israaʼiil al‑mullabbidiin fi jibaal Afraayim,humman kula dakhalo fi l‑harib le yitaarudu al‑Filistiyiin.
Wa fi l‑yoom da,Allah najja Bani Israaʼiil.Wa l‑harib lihig lahaddi khaadi le hillit Beet Awan.
Wa rujaal Bani Israaʼiil tiʼibo fi l‑yoom da achaan Chaawuul hallafaahum wa gaal : Malʼuun al‑naadum al‑yaakul gubbaal al‑achiiye,gabul ma ninnasir fi aduuyi ! Wa fi l‑yoom da,kulla rujaal Bani Israaʼiil ma akalo cheyy.
Wa kulla l‑deech dakhal fi l‑khaaba wa hinaak fiyah asal gaaʼid yisiil fi l‑ard.
Wa wakit dakhalo fi l‑khaaba,chaafo al‑asal al‑gaaʼid yisiil fi l‑ard laakin naadum ma akal minnah achaan khaafo min al‑haliife.
Wa Yuunataan ma simiʼ kadar abuuh hallaf al‑askar wa gamma madda asaatah al‑fi iidah wa chakka raasha fi l‑asal wa akalah.Wa tawwaali ke,jildah bigi nachiit.
Wa waahid min al‑askar gaal leyah : Abuuk hallaf al‑askar wa gaal :‹ Malʼuun al‑naadum al‑yaakul fi l‑yoom da.› Wa achaan da bas,kulla l‑deech bigi ayyaan. 
Wa Yuunataan gaal : Abuuyi sabbab barjaal le kulla l‑askar.Chiifuuni ana,kikkeef bigiit nachiit wakit dukht al‑asal da.
Wa kan al‑yoom al‑askar akalo min al‑khaniime al‑chaalooha min aduuhum di,akiid haziimat al‑Filistiyiin tabga akbar min da. 
Wa fi l‑yoom da,Bani Israaʼiil annasaro fi l‑Filistiyiin wa kataloohum min Mikmaach lahaddi hillit Ayyaluun.Wa askar Bani Israaʼiil iyo marra waahid.
Wa wagaʼo fi l‑khaniime wa chaalo al‑khanam wa l‑bagar wa l‑ajjaal wa kataloohum wa akalo al‑laham be dammah fi nafs al‑bakaan.
Wa naas waahidiin jo khabbaro Chaawuul kadar al‑askar aznabo wa iso Allah achaan akalo al‑laham be dammah.Wa Chaawuul gaal : Intu khaayniin.Hassaʼ da,dargusu hajar kabiir wa jiibuuh leyi hini. 
Wa Chaawuul gaal : Amchu ambeen al‑askar wa guulu leehum :‹ Khalli ayyi waahid yijiib leyi khanamaaytah aw toorah wa yadbahoohum hini wa yaakuluuhum.Achaan ma taakulu laham be dammah wa tisawwu zanib wa taʼaso Allah.› Wa khalaas fi l‑leele di,ayyi waahid min al‑askar jaab toorah wa dabahah fi l‑bakaan da.
Wa Chaawuul bana madbah le Allah wa da awwal madbah al‑hu bana le Allah.
Wa Chaawuul gaal : Khalli al‑leele di namchu wara l‑Filistiyiin wa naglaʼo khumaamhum lahaddi l‑fajur.Wa ma nikhallu waahid kula minhum yifaddil. Wa l‑askar raddo leyah wa gaalo : Sawwi kulla cheyy al‑tidoorah. Wa laakin raajil al‑diin gaal : Khalli hini bas nasʼalo al‑Rabb. 
Wa Chaawuul saʼal al‑Rabb wa gaal : Namchi wara l‑Filistiyiin walla ?Tisallimhum fi iideen Bani Israaʼiil walla ? Wa laakin al‑Rabb ma radda leyah fi l‑yoom da.
Wa Chaawuul gaal le kulla kubaaraat al‑deech : Limmu wa taʼaalu.Khalli al‑yoom nichiifu wa naʼarfu chunu al‑sabab hana l‑zanib da.
Wa nahlif be Allah al‑Hayy al‑najja Bani Israaʼiil,al‑naadum al‑sawwa al‑khata da kan wileedi Yuunataan kula,al‑yoom yumuut. Wa naadum min al‑deech radda leyah ma fiih.
Wa hu gaal le kulla Bani Israaʼiil : Agiifu intu be hinaak wa ana wa wileedi Yuunataan nagiifu be hini. Wa l‑askar gaalo le Chaawuul : Sawwi kulla cheyy al‑tidoorah. 
Wa Chaawuul gaal le Allah Ilaah Bani Israaʼiil : Wassifna al‑hagg ! Wa sawwo amʼiyeedaat.Wa khalaas,wagaʼat fi raas Yuunataan wa Chaawuul wa l‑askar bigo bariyiin.
Wa Chaawuul gaal : Sawwu amʼiyeedaat beeni wa been wileedi Yuunataan ! Wa khalaas,wagaʼat fi Yuunataan.
Wa Chaawuul gaal le Yuunataan : Ooriini al‑cheyy al‑inta sawweetah. Wa Yuunataan hajja leyah wa gaal : Ana dukht al‑asal be raas al‑asa al‑fi iidi.Wa daahuuni le l‑moot. 
Wa Chaawuul gaal : Khalli al‑Rabb yiʼaakhibni ikhaab chadiid kan inta ma mutt,ya Yuunataan ! 
Wa l‑askar gaalo le Chaawuul : Yuunataan al‑jaab al‑nasur al‑kabiir le Israaʼiil da,yumuut ?Da ma sahiih !Nahalfu be Allah al‑Hayy,suufaay waahide kula min raasah ma tagaʼ fi l‑ard !Achaan fi l‑yoom da,hu najja Bani Israaʼiil be gudrat Allah.La !Yuunataan ma yumuut. Wa be da,al‑askar najjo Yuunataan min al‑moot.
Wa baʼad Chaawuul khalla mutaaradathum,al‑Filistiyiin gabbalo fi baladhum.
Wa wakit Chaawuul chaal al‑muluk fi Israaʼiil,hu haarab kulla udwaanah al‑mujaawiriinah misil naas Muwaab wa Bani Ammuun wa naas Adoom wa muluk Suuba wa l‑Filistiyiin.Wa fi ayyi bakaan yiwajjih,hu yinnasir.
Wa hu wassaf faraasiiytah wakit hazam al‑Amaalikh wa najja Bani Israaʼiil min al‑naas al‑yanhaboohum.
Wa awlaad Chaawuul humman Yuunataan wa Yichwi wa Malkichuuʼ.Wa banaatah kamaan itneen al‑kabiire usumha Miirab wa l‑sakhayre usumha Mikaal.
Wa marit Chaawuul usumha Akhinuuʼam bineeyit Akhimaaʼas.Wa khaayid askarah usmah Abniir wileed Niir.Wa Niir da,hu immah le Chaawuul.
Niir abu Abniir wa Khiich abu Chaawuul,humman kulluhum iyaal Abiyiil.
Fi wakit Chaawuul,al‑harib didd al‑Filistiyiin bigi chadiid bilheen.Wa Chaawuul gaaʼid yijannid kulla l‑rujaal al‑fahaliin wa l‑gaadriin.
Wa Samuwiil gaal le Chaawuul : Ana bas,Allah rassalaani masahtak wa darrajtak malik fi chaʼabah Bani Israaʼiil.Hassaʼ da,asmaʼ kalaam Allah.
Wa daahu Allah al‑Gaadir gaal :‹ Ana niʼaakhib chaʼab Amaalikh fi amalhum al‑sawwooh kan daharo al‑derib le Bani Israaʼiilwakit humman maargiin min balad Masir.
Hassaʼ da,amchi wa haarib chaʼab Amaalikh wa dammir kulla cheyy al‑induhum.Wa ma tihinn fooghum !Aktul al‑rujaal wa l‑awiin wa l‑iyaal wa l‑atfaal wa l‑bagar wa l‑khanam wa l‑jumaal wa l‑hamiir.› 
Wa khalaas,Chaawuul lamma al‑deech fi hillit Talaayim wa ligi adadhum 200 000 askari wa 10 000 min gabiilat Yahuuza.
Wa Chaawuul macha maʼa askarah le madiinat al‑Amaalikh wa karaso fi l‑waadi.
Wa Chaawuul gaal le l‑Khiiniyiin : Amurgu min ust al‑Amaalikh wa amchu !Ma nidammirku maʼaahum achaan intu sawweetu al‑kheer le Bani Israaʼiil wakit humman maargiin min balad Masir. Wa khalaas,al‑Khiiniyiin anfarago min al‑Amaalikh.
Wa Chaawuul haarab al‑Amaalikh wa annasar fooghum min hillit Hawiila lahaddi gariib le hillit Chuur al‑mugaabile balad Masir.
Wa dammar kulla chaʼab Amaalikh be l‑seef wa karab malikhum Agaag.
Wa Chaawuul wa askarah khallo ma dammaro al‑malik Agaag wa kulla l‑bahaayim al‑samhiin wa sumaan misil al‑khanam wa l‑bagar wa l‑humlaan.Wa kulla cheyy sameh wa indah faayde ma dammarooh wa laakin dammaro kulla cheyy al‑daʼiif wa l‑ma indah faayde.
Wa Allah hajja le Samuwiil wa gaal :
 Awwal ana darrajt Chaawuul malik.Wa laakin hassaʼ,ana nidimt achaan hu abaani wa ma taabaʼ kalaami. Wa l‑kalaam da bigi le Samuwiil gaasi bilheen wa tuul al‑leel hu gaaʼid yasʼal Allah.
Wa be fajur badri,Samuwiil gamma macha le yigaabil Chaawuul.Wa oorooh kadar Chaawuul macha fi hillit Karmal sawwa leyah timsaal wa gabbal fi hillit Gilgaal.
Wa wakit Samuwiil wassal fi bakaan Chaawuul,Chaawuul gaal leyah : Allah yibaarikak !Ana sawweet al‑cheyy al‑Allah gaalah ! 
Wa Samuwiil gaal : Chunu al‑baki hana l‑bagar wa l‑khanam al‑gaaʼid nasmaʼ da ? 
Wa Chaawuul gaal : Dool al‑bagar wa l‑khanam al‑samhiin wa sumaan al‑aniina galaʼnaahum min al‑Amaalikh wa l‑askar khalloohum ma dammaroohum achaan yigaddumuuhum dahiiye le Allah Ilaahak.Wa laakin al‑faddalo kamaan,aniina dammarnaahum. 
Wa Samuwiil gaal le Chaawuul : Askut !Khalli nikallimak be l‑kalaam al‑Allah gaalah leyi albaareh. Wa Chaawuul gaal : Kallim ! 
Wa Samuwiil gaal : Inta taʼarif nafsak kadar inta ma tisaawi cheyy wa laakin hassaʼ bigiit kabiir fi gabaayil Bani Israaʼiil.Wa Allah bas masahak wa darrajak fooghum malik.
Wa Allah kallafaak wa gaal leek :‹ Amchi wa dammir kulla l‑Amaalikh al‑muznibiin wa haaribhum lahaddi tikammilhum marra waahid. ›
Wa laakin maala inta ma simiʼt kalaam Allah ?Wagaʼat fi l‑khaniime wa sawweet al‑fasaala giddaam Allah. 
Wa Chaawuul gaal le Samuwiil : Ana simiʼt kalaam Allah.Wa sawweet al‑cheyy al‑hu kallafaani beyah.Dammart kulla l‑Amaalikh wa karabt malikhum Agaag wa jibtah !
Wa l‑askar chaalo al‑khaniime hana l‑khanam wa l‑bagar al‑samhiin al‑waajib nidammuruuhum wa khalloohum le yigaddumuuhum dahiiye le Allah Ilaahak fi Gilgaal ! 
Wa Samuwiil gaal : Allah yafrah be dahaaya muharragiin wa be dahaaya aakhariin walla ?Walla yafrah kan titiiʼ kalaamah ?Achaan kan titiiʼah,da afdal min al‑dahaaya wa kan tasmaʼ kalaamah,da afdal min chaham al‑kubaach.
Al‑isyaan,hu khata misil al‑hije be ilim al‑kheeb.Wa gu al‑raas,hu charr misil ibaadat al‑asnaam !Wa be sabab inta abeet kalaam Allah,hu kula abaak wa maragaak min al‑muluk ! 
Wa khalaas,Chaawuul gaal le Samuwiil : Ana aznabt !Achaan khaalaft awaamir Allah wa wasiiytak inta.Ana khuft min al‑rujaal al‑maʼaayi wa taabaʼt kalaamhum.
Wa hassaʼ da,min fadlak saamihni min zanbi.Wa taʼaal,nigabbulu sawa achaan ana nasjud le Allah. 
Wa Samuwiil gaal le Chaawuul : La,ana ma nigabbil maʼaak achaan inta abeet kalaam Allah wa Allah kula abaak.Wa battaan ma tabga malik fi Bani Israaʼiil. 
Wa wakit Samuwiil anlafat yidoor yamchi,Chaawuul karabah min chaarib khalagah wa l‑khalag ancharat.
Wa Samuwiil gaal leyah : Al‑yoom Allah yaglaʼ muluk Israaʼiil minnak wa yantiih le naadum aakhar al‑akheer minnak.
Wa Allah al‑Daayim Ilaah Bani Israaʼiil ma yakdib wa ma yandam.Achaan hu ma misil al‑insaan yandam. 
Wa Chaawuul gaal battaan : Ana aznabt.Hassaʼ da,Allah aleek ma tiʼayyibni giddaam chaʼabi Bani Israaʼiil wa kubaaraathum.Taʼaal nigabbulu sawa wa nasjud le Allah Ilaahak. 
Wa Samuwiil gabbal maʼa Chaawuul wa Chaawuul sajad le Allah.
Wa Samuwiil gaal : Jiib leyi Agaag malik al‑Amaalikh. Wa Agaag jaayi leyah farhaan wa buguul fi galbah : Akiid !Ana maʼa l‑moot da,fakka fakka. 
Wa Samuwiil gaal leyah : Misil seefak bakka awiin katiiriin,ammak inta kula al‑yoom tabki ! Wa Samuwiil katalah le l‑malik Agaag giddaam Allah fi Gilgaal.
Wa Samuwiil gabbal fi hillit al‑Raama wa Chaawuul kamaan gabbal beetah fi Gibeeʼa.
Wa Samuwiil hizin bilheen min Chaawuul wa ma macha chaafah lahaddi maat.Wa Allah nidim achaan darraj Chaawuul malik fi Bani Israaʼiil.
Wa Allah gaal le Samuwiil : Le mata inta tahzan le Chaawuul,al‑ana abeetah battaan ma yamluk fi Israaʼiil ?Hassaʼ da,chiil garnak wa amla dihin wa taʼaal nirassilak le Yassa al‑min hillit Beet Laham achaan ana azalt waahid min iyaalah le yabga malik. 
Wa Samuwiil gaal : Kikkeef ana namchi ?Kan Chaawuul simiʼ,ma yaktulni walla ? Wa Allah gaal leyah : Chiil maʼaak ijle wa guul :‹ Ana jiit nigaddim dahiiye le Allah. ›
Wa taʼazim Yassa kula fi l‑dahiiye di.Wa ana niʼooriik be l‑cheyy al‑tisawwiih.Wa tamsah wa tidarrijah leyi al‑naadum al‑niwassifah leek. 
Wa Samuwiil sawwa kulla cheyy al‑gaalah leyah Allah.Wa wakit wassal fi hillit Beet Laham,kulla kubaaraat al‑hille barjalo wa marago le yigaabuluuh wa gaalo : Jaytak di aafe bas ? 
Wa Samuwiil gaal : Aafe bas !Jiit le nigaddim dahiiye le Allah.Khassusu nufuusku wa taʼaalu maʼaayi fi l‑dahiiye di. Wa hu khassas Yassa wa iyaalah wa azamaahum fi l‑dahiiye.
Wa wakit Yassa wa iyaalah jo,Samuwiil chaaf Aliyaab wa gaal fi nafsah : Akiid !Hu da bas al‑Allah darrajah.Wa daahu gaaʼid giddaamah ! 
Wa laakin Allah gaal le Samuwiil : Ana rafadtah.Wa khalli jamaalah wa tuulah ma yaʼajubuuk !Achaan ana ma nichiif al‑achya misil al‑insaan yichiifhum.Al‑insaan yichiif al‑zaahir bas wa laakin ana Allah nichiif al‑fi l‑galib. 
Wa baʼad da,Yassa naada Abinadaab wa jaabah giddaam Samuwiil.Wa Samuwiil gaal : Hu da kula,Allah ma azalah. 
Wa Yassa jaab wileedah Chamma giddaam Samuwiil wa Samuwiil gaal : Hu da kula,Allah ma azalah. 
Wa Yassa jaab sabʼa min iyaalah giddaam Samuwiil.Wa Samuwiil gaal le Yassa : Dool Allah ma azalaahum. 
Wa Samuwiil saʼalah le Yassa wa gaal : Dool bas iyaalak walla ? Wa Yassa radda leyah wa gaal : La.Faddal waahid wa laakin sakhayyar.Wa gaaʼid yasrah be l‑khanam. Wa Samuwiil gaal : Rassil leyah yaji !Aniina ma naakulu lahaddi hu yiwassil. 
Wa Yassa rassal leyah wa jaabah.Wa hu jamiil wa loonah sameh wa uyuunah kula samhiin.Wa Allah gaal : Da bas hu.Gumm amsahah wa darrijah ! 
Wa khalaas,Samuwiil chaal dihin min garnah wa masah Dawuud wa darrajah giddaam akhwaanah.Wa tawwaali,Ruuh Allah nazal fi Dawuud wa min al‑yoom da,hu gaaʼid foogah.Wa Samuwiil gabbal fi hillit al‑Raama.
Wa Ruuh Allah khalla Chaawuul.Wa ruuh fasle jaat min Allah wa gaaʼide tiʼazzibah.
Wa khaddaamiin Chaawuul gaalo leyah : Daahu fi ruuh fasle hana l‑ilaahaat gaaʼide tiʼazzibak.
Wa hassaʼ da,khalli inta siidna al‑malik tanti izin le khaddaamiinak wa aniina namchu nifattuchu naadum al‑yaʼarif yadrub jigindiiye.Achaan kan al‑ruuh al‑fasle hana l‑ilaahaat nazalat foogak,hu yadrub al‑jigindiiye.Wa da yabga leek chiyya akheer. 
Wa Chaawuul gaal le khaddaamiinah : Fattuchu leyi raajil al‑yaʼarif yadrub al‑jigindiiye wa jiibuuh leyi. 
Wa waahid min al‑khaddaamiin gaal leyah : Daahu ana naʼarif waahid min iyaal Yassa al‑min hillit Beet Laham.Hu yaʼarif daribiin al‑jigindiiye wa hu raajil faaris wa muhaarib wa yaʼarif yikallim wa hu jamiil.Wa Allah maʼaayah. 
Wa khalaas,Chaawuul rassal naas le Yassa wa gaal : Rassil leyi wileedak Dawuud al‑gaaʼid yasrah be l‑khanam. 
Wa Yassa chaal humaar wa chadda foogah khubza wa girbe hana khamar wa sakhal wa antaah le Dawuud wileedah wa rassalah le Chaawuul.
Wa Dawuud macha le Chaawuul wa gaaʼid yakhdim leyah.Wa Chaawuul habbaah marra waahid wa sawwaah khaddaam al‑yichiil leyah silaahah.
Wa battaan Chaawuul rassal le Yassa wa gaal : Khalli Dawuud yagood maʼaayi achaan ana ridiit beyah marra waahid. 
Wa wakit ruuh al‑ilaahaat taji fi Chaawuul,Dawuud yichiil al‑jigindiiye wa yadrubha.Wa fi l‑bakaan da khalaas,Chaawuul haalah tabga leyah akheer wa yirtaah wa l‑ruuh al‑fasle kula tikiss minnah.
Wa yoom waahid,al‑Filistiyiin lammo deechhum le l‑harib fi hillit Suuku al‑gaaʼide fi balad Yahuuza wa gaʼado been Suuku wa hillit Aziikha,fi hillit Afas Dammiim.
Wa Chaawuul kamaan lamma Bani Israaʼiil wa gaʼado fi waadi al‑Butum wa jahhazo le muhaarabat al‑Filistiyiin.
Wa l‑Filistiyiin gaʼado fi l‑hajar al‑be hini wa Bani Israaʼiil fi l‑hajar al‑aakhar be hinaak.Wa l‑waadi ambeenaathum.
Wa fiyah raajil waahid faaris marag min ust al‑Filistiyiin.Wa usmah Jaaluut,min hillit Gaat.Wa tuulah ziyaada min 6 duraaʼ.
Wa fi raasah taagiiye min nahaas wa jildah kula mukhatta be direʼ hana nahaas madfuur al‑yawzin hawaale 60 kiilo.
Wa siigaanah kula khattaahum be safaayih hana nahaas.Wa muʼallag fi kitfah tabiig hana nahaas.
Wa uud haribtah misil uud murdaas al‑ligdaabe wa sinnaha kamaan tawzin hawaale 7 kiilo.Wa l‑khaddaam al‑yichiil leyah daragatah maachi giddaamah.
Wa Jaaluut wagaf wa naada Bani Israaʼiil wa gaal leehum : Maalku rasseetu le l‑harib ?Ana ma Filisti walla ?Wa intu abiid Chaawuul.Aʼazulu raajil minku wa khalli yanzil leyi.
Wa kan haarabaani wa gidir katalaani,aniina nabgo leeku abiid.Wa laakin kan ana bas annasart foogah wa kataltah kamaan,intu tabgo leena abiid wa takhdumu leena. 
Wa battaan al‑Filisti gaal : Wa daahu ana !Nichammit foogku intu,ya Bani Israaʼiil !Amurgu leyi raajil wa maʼaayah nilhaarabo ! 
Wa wakit Chaawuul wa kulla Bani Israaʼiil simʼo kalaam al‑Filisti da,khaafo khoof chadiid wa anbahato.
Wa Dawuud da,hu wileed raajil waahid min gabiilat Afraayim al‑usmah Yassa wa hu min hillit Beet Laham fi turaab Yahuuza.Wa Yassa da indah tamaane awlaad.Wa fi wakit hukum Chaawuul,hu chayyab wa bigi kabiir ziyaada.
Awlaad Yassa al‑talaata al‑kubaar,al‑bikir usmah Aliyaab wa l‑taani usmah Abinadaab wa l‑taalit usmah Chamma,wa kulluhum taabaʼo Chaawuul fi bakaan al‑harib.
Wa Dawuud hu al‑sakhayyar minhum.Wa l‑talaata al‑kubaar gaaʼidiin maʼa Chaawuul
wa laakin Dawuud gaaʼid yamchi le Chaawuul wa yigabbil bakaan abuuh le yasrah be l‑khanam fi Beet Laham.
Wa Jaaluut al‑Filisti gaaʼid yamrug wa yinaadi Bani Israaʼiil fajur wa achiiye lahaddi 40 yoom.
Wa yoom waahid,Yassa gaal le wileedah Dawuud : Chiil al‑achara kooro hana l‑gameh al‑fariik da wa l‑khubza al‑achara dool wa waddiihum ajala le akhwaanak fi l‑muʼaskar.
Wa haak al‑jibna al‑achara dool wa waddiihum le khaayid al‑alif.Wa alʼakkad min aafiyit akhwaanak wa jiib leyi minhum cheyy al‑yiwassif kadar humman aafe.
Talgaahum humman wa kulla rujaal Bani Israaʼiil maʼa Chaawuul fi waadi al‑Butum gaaʼidiin yihaarubu al‑Filistiyiin. 
Wa Dawuud gamma be fajur badri wa khalla al‑khanam maʼa l‑haras wa chaal khumaamah wa macha misil abuuh Yassa amarah beyah.Wa wisil fi l‑muʼaskar wakit al‑askar kulluhum marago wa rasso le l‑duwaas wa gaaʼidiin yichajjuʼu nufuushum be hiss aali.
Wa Bani Israaʼiil maʼa l‑Filistiyiin algaabalo le l‑duwaas.
Wa Dawuud khalla khumaamah le l‑haras hana l‑khumaam wa jara bakaan al‑harib wa sallam akhwaanah.
Wa wakit Dawuud gaaʼid yikallim maʼa akhwaanah,tawwaali al‑raajil al‑Filisti al‑faaris al‑usmah Jaaluut min hillit Gaat marag min ust al‑Filistiyiin wa gaal kalaamah al‑awwal gaaʼid yuguulah.Wa Dawuud simiʼ kalaamah da.
Wa wakit Bani Israaʼiil chaafo al‑raajil da,kaskaso minnah wa khaafo khoof chadiid.
Wa rujaal Bani Israaʼiil gaalo : Chiifu al‑raajil al‑gaaʼid yamrug da !Hu yichchammat le Bani Israaʼiil !Al‑raajil al‑yamrug leyah wa yaktulah,al‑malik yisawwiih khani marra waahid.Wa yizawwijah bittah kula !Wa le ahalah kula,ma yichiil minhum al‑miiri. 
Wa Dawuud saʼal al‑rujaal al‑gaaʼidiin jambah wa gaal : Yantu chunu le l‑naadum al‑yaktul al‑Filisti da wa yarfaʼ al‑eeb min Bani Israaʼiil ?Al‑Filisti al‑ma mutahhar da,hu yaatu achaan yichchammat fi deech Allah al‑Hayy ? 
Wa humman hajjo leyah al‑kalaam battaan wa gaalo : Aywa !Al‑naadum al‑yaktulah yalga kulla l‑cheyy da ! 
Wa wakit Aliyaab akhuuh al‑kabiir simiʼ kalaam Dawuud al‑gaaʼid yikallim maʼa l‑rujaal dool,hu ziʼil zaʼal chadiid wa gaal leyah : Chunu jaabak hini ?Wa l‑khanam khalleethum maʼa yaatu fi l‑kadaade ?Ana naʼarfak !Inta mutakabbir wa galbak murr wa jiit le tichiif al‑harib bas ! 
Wa Dawuud gaal : Ana sawweet chunu ?Mamnuuʼ leyi ma nikallim walla ? 
Wa Dawuud anlafat min akhuuh wa saʼal naadum aakhar min al‑kalaam da.Wa hu radda leyah nafs al‑kalaam al‑gaalah al‑malik.
Wa naas waahidiin simʼo kalaam Dawuud wa kallamooh le Chaawuul.Wa tawwaali,hu rassal leyah wa naadaah.
Wa Dawuud gaal le Chaawuul : Khalli naadum waahid kula galbah ma yakhaaf min al‑Filisti da !Ana abdak namchi leyah wa nihaaribah. 
Wa Chaawuul gaal le Dawuud : La !Inta ma tagdar tihaarib al‑Filisti da achaan inta wileed sakhayyar wa hu raajil kabiir wa muhaarib min hu sakhayyar. 
Wa Dawuud radda le Chaawuul wa gaal : Ya siidi !Wakit ana gaaʼid nasrah be khanam abuuyi,kan duud aw dubb ja khataf waahide min khanami,
ana najri waraayah nadurbah wa naglaʼha minnah.Wa kan natta foogi,nakurbah min dignah wa nuduggah lahaddi naktulah.
Wa misil al‑duud wa l‑dubb al‑abdak katalaahum,al‑Filisti al‑ma mutahhar da,hu kula ma yufuuthum.Achaan hu achchammat fi deech Allah al‑Hayy ! 
Wa Dawuud gaal : Allah al‑najjaani min al‑duud wa l‑dubb,hu yagdar yinajjiini min al‑Filisti da. Wa Chaawuul gaal le Dawuud : Amchi !Allah maʼaak. 
Wa Chaawuul labbasah le Dawuud khulgaanah wa dassa leyah taagiiye hana nahaas fi raasah wa labbasah dirʼah.
Wa Dawuud rabat seefah fi sulbah min foog le khulgaanah wa dawwar yamchi.Wa laakin ma gidir yamchi achaan hu ma muwaalif beyah.Wa gaal le Chaawuul : Ana ma nagdar namchi be kulla l‑khumaam da achaan ana ma muwaalif beyah. Wa khalaas,hu salla kulla l‑khumaam da minnah.
Wa chaal asaatah fi iidah wa azzal khamsa hajar amlas min al‑waadi wa dassaahum fi mukhlaatah hint al‑raaʼi.Wa chaal miglaaʼah fi iidah wa macha le l‑Filisti.
Wa l‑Filisti zahaf lahaddi ja gariib le Dawuud wa l‑khaddaam al‑yichiil leyah daragatah maachi giddaamah.
Wa l‑Filisti chaafah le Dawuud wa hagarah achaan hu sakhayyar wa jamiil wa indah loon sameh.
Wa l‑Filisti gaal le Dawuud : Ana kalib walla,inta taji leyi be asa ? Wa laʼanah le Dawuud be ilaahaatah.
Wa gaal battaan : Taʼaal giddaam !Khalli nanti lahamak le tuyuur al‑sama wa le wuhuuch al‑kadaade. 
Wa Dawuud gaal le l‑Filisti : Inta jiit leyi be seef wa harba wa tabiig.Wa laakin ana jiit leek be usum Allah al‑Gaadir Ilaah askar Bani Israaʼiil al‑inta gaaʼid tichammit fooghum.
Al‑yoom Allah yarmiik fi iidi wa ana naktulak wa nagtaʼ raasak.Wa nanti jisas al‑Filistiyiin le tuyuur al‑sama wa haywaanaat al‑ard.Wa be da,kulla l‑dunya taʼarif kadar Bani Israaʼiil induhum Ilaah al‑yihaarib leehum.
Wa kulla l‑naas al‑gaaʼidiin hini yaʼarfu kadar Allah ma yansur be seef wa la be harba achaan Allah hu bas siid al‑harib wa l‑yoom yisallimku fi iideenna. 
Wa wakit al‑Filisti gamma macha le yilaagi Dawuud,Dawuud kula tawwaali jara macha leyah le yilaagiih.
Wa Dawuud dassa iidah fi mukhlaatah wa chaal hajar wa zaragah be l‑miglaaʼ wa darab al‑Filisti fi buguchtah.Wa l‑hajar da dakhal fi raasah.Wa l‑Filisti wagaʼ be wijhah fi l‑ard.
Wa be da,Dawuud annasar fi l‑Filisti be l‑miglaaʼ wa l‑hajar bas.Hu darabah le l‑Filisti wa katalah bala seef.
Wa Dawuud jara le l‑Filisti wa salla seefah minnah wa tammamah.Wa beyah gataʼ raasah.Wa wakit al‑Filistiyiin chaafo naadumhum al‑faaris maat,humman arrado.
Wa rujaal Bani Israaʼiil wa gabiilat Yahuuza aato wa taarado al‑Filistiyiin lahaddi gariib le khachum al‑waadi wa lahaddi khachum baab madiinat Akhruun.Wa jisas al‑Filistiyiin muchattatiin fi derib hillit Chaʼaraayim lahaddi hillaal Gaat wa Akhruun.
Wa Bani Israaʼiil gabbalo min mutaaradat al‑Filistiyiin wa nahabo muʼaskarhum.
Wa Dawuud chaal raas Jaaluut wa waddaah fi madiinat Uruchaliim.Wa silaahah kamaan,khattaahum fi kheemtah.
Wa wakit Dawuud macha le yilaagi al‑Filisti,Chaawuul chaafah wa saʼal Abniir khaayid al‑deech wa gaal : Ya Abniir,al‑wileed da hana yaatu ? Wa Abniir gaal : Allah yansurak,ya l‑malik !Ana ma naʼarfah. 
Wa l‑malik gaal : Amchi asʼal !Al‑sabi da wileed yaatu ? 
Wa baʼad Dawuud katal al‑Filisti wa gabbal,Abniir chaalah wa waddaah giddaam Chaawuul.Wa raas Jaaluut fi iidah.
Wa Chaawuul saʼalah le Dawuud wa gaal : Inta wileed yaatu ? Wa Dawuud gaal : Ana wileed abdak Yassa al‑min hillit Beet Laham. 
Wa wakit Dawuud kammal kalaamah maʼa Chaawuul,Yuunataan galbah allag foog Dawuud wa hu habbaah misil nafsah.
Wa min al‑yoom da,Chaawuul khatta Dawuud maʼaayah wa ma khallaah yigabbil bakaan abuuh.
Wa Yuunataan sawwa alaakha maʼa Dawuud achaan hu habbaah misil nafsah.
Wa Yuunataan salla jallaabiiytah wa antaaha le Dawuud.Wa antaah khulgaanah hana l‑askar wa seefah wa nubbaalah wa hizaamah kula.
Wa fi ayyi muhimma al‑Chaawuul yirassilah foogha,Dawuud yanjah.Wa Chaawuul khattaah khaayid fi l‑rujaal al‑muhaaribiin.Wa kulla l‑chaʼab wa rujaal Chaawuul raadooh le Dawuud.
Wa baʼad Dawuud katal Jaaluut al‑Filisti,humman gabbalo min bakaan al‑harib wa l‑awiin al‑min kulla hillaal balad Israaʼiil maragan le yilaagan al‑malik Chaawuul be khine wa liʼib wa nagaagiir wa jigindiiye wa zakhraat.
Wa hinna kullihin ke gaaʼidaat yalʼaban wa yikhannan wa yuguulan : Chaawuul katal aalaaf wa Dawuud katal acharaat al‑aalaaf ! 
Wa l‑khine da harrag galib Chaawuul wa hu ziʼil zaʼal chadiid wa fakkar wa gaal : Kan hinna yuguulan Dawuud katal acharaat al‑aalaaf wa ana katalt aalaaf bas,faddal leyah illa l‑muluk ! 
Wa min al‑yoom da,Chaawuul kirihah le Dawuud.
Wa ambaakir,ruuh fasle min al‑ilaahaat jaat fi Chaawuul.Wa hu gaaʼid yitnabbaʼ fi beetah wa Dawuud kamaan gaaʼid yudugg fi jigindiiytah misil awwal.Wa Chaawuul indah harba fi iidah.
Wa tawwaali,zaragah le Dawuud wa gaal fi nafsah : Khalli nilassigah fi l‑durdur ! Laakin Dawuud khanas minnah marrateen.
Wa Chaawuul khaaf min Dawuud achaan Allah kaan maʼaayah wa khallaah leyah hu.
Wa fi chaan da,Chaawuul baʼadah minnah wa khattaah khaayid fi alif askar wa hu yamchi wa yaji fi raashum.
Wa Dawuud gaaʼid yanjah fi l‑harib achaan Allah maʼaayah.
Wa wakit Chaawuul chaaf Dawuud gaaʼid yanjah be ziyaada fi l‑harib,hu khaaf minnah bilheen.
Wa laakin kulla Bani Israaʼiil wa naas gabiilat Yahuuza yiriiduuh le Dawuud achaan hu bas khaayid al‑deech wa gaaʼid yamchi wa yaji fi raashum.
Wa yoom waahid,Chaawuul gaal le Dawuud : Di hi bineeyti al‑kabiire Miirab,nantiiha leek mara !Wa laakin be chart tabga raajil fahal wa tihaarib fi huruub Allah. Wa fi galbah,Chaawuul gaal : Khalli ana ma naktulah laakin narmiih fi iid al‑Filistiyiin. 
Wa Dawuud radda leyah wa gaal : Ana ke yaatu ?Wa khachum beet abuuyi fi Bani Israaʼiil ke chunu ?Wa kikkeef nabga nasiib al‑malik ? 
Wa fi wakit al‑Dawuud yichiil foogah martah Miirab bineeyit Chaawuul,tawwaali abuuha gamma antaaha le Adriyiil min hillit Mahuula.
Wa laakin Mikaal bineeyit Chaawuul al‑sakhayre habbatah le Dawuud.Wa wakit Chaawuul simʼah,hu firih
wa gaal fi galbah : Khalli nantiiha leyah achaan tabga leyah charak !Wa l‑Filistiyiin yaktuluuh ! Wa Chaawuul gaal le Dawuud : Hassaʼ da,di fursa aakhara al‑beeha inta tabga nasiibi ! 
Wa Chaawuul gaal le khaddaamiinah : Guulu le Dawuud be achiir :‹ Al‑malik farhaan beek wa kulla khaddaamiinah yihibbuuk.Ma taaba !Abga nasiib al‑malik !› 
Wa khaddaamiin Chaawuul gaalo al‑kalaam da le Dawuud wa Dawuud gaal : Intu tichiifu al‑cheyy da hayyiin,le nabga nasiib al‑malik ?Ana miskiin wa ma nisaawi cheyy ! 
Wa l‑khaddaamiin jaabo al‑radd hana Dawuud le l‑malik.
Wa Chaawuul gaal : Guulu le Dawuud :‹ Al‑malik ma bidoor minnak maal fi bineeytah.Laakin hu yidoor miya khulaf hana l‑Filistiyiin al‑taktulhum.Achaan Chaawuul yichiil al‑taar fi udwaanah.›  Wa be da,Chaawuul yahsib yarmi Dawuud fi iid al‑Filistiyiin.
Wa khaddaamiin Chaawuul hajjo be l‑kalaam da le Dawuud.Wa hu khassad le yabga nasiib al‑malik.Wa gubbaal al‑waʼad ma yitimm,
Dawuud chaal rujaalah wa macha katal miiteen rujaal min al‑Filistiyiin.Wa jaab adad al‑khulaf wa antaahum le l‑malik achaan yabga nasiibah.Wa khalaas,Chaawuul antaah bineeytah Mikaal.
Wa Chaawuul irif tamaam kadar Allah gaaʼid maʼa Dawuud wa bineeytah Mikaal kula habbatah.
Wa be da,Chaawuul khaaf min Dawuud be ziyaada.Wa min al‑yoom da,hu chaafah misil aduuh.
Wa fi ayyi wakit kan kubaaraat al‑Filistiyiin yahjumu,Dawuud yinnasir fooghum.Wa nasrah bigi ziyaada min nasur kulla l‑khuyyaad al‑aakhariin hana Chaawuul.Wa be da,usmah talaʼ.
Wa Chaawuul kallam le wileedah Yuunataan wa kulla khaddaamiinah kadar hu yidoor yaktul Dawuud.Wa laakin Yuunataan wileed Chaawuul indah mahabba chadiide le Dawuud.
Wa Yuunataan ja khabbarah le Dawuud wa gaal leyah : Abuuyi Chaawuul yidoor yaktulak !Abga hadiir ambaakir fajur.Fattich leek bakaan wa allabbadt foogah.
Wa ana namrug wa namchi maʼa abuuyi fi l‑zereʼ al‑inta mullabbid foogah.Wa ana nihajji leyah beek wa nasmaʼ hu yuguul chunu.Wa baʼadeen nikhabbirak. 
Wa Yuunataan hajja le Chaawuul abuuh be kulla l‑kheer al‑Dawuud sawwaah wa gaal : Ya l‑malik !Ma takhta fi khaddaamak Dawuud achaan hu ma khiti foogak.Wa hu sawwa leek daayman al‑kheer.
Wa dassa nafsah fi l‑khutuura wakit hu katal al‑Filisti.Wa be da,Allah nasar kulla Bani Israaʼiil nasur kabiir.Wa inta zaatak chiftah wa firiht beyah.Wa maala takhta wa tidaffig damm hana insaan bari misil Dawuud wa taktulah bala janiiye ? 
Wa Chaawuul simiʼ kalaam Yuunataan wileedah wa halaf wa gaal : Nahlif be Allah al‑Hayy,battaan le Dawuud ma naktulah ! 
Wa khalaas,Yuunataan naadaah le Dawuud wa khabbarah be kulla l‑kalaam da.Wa battaan jaab Dawuud le abuuh Chaawuul.Wa Dawuud gaaʼid yakhdim leyah misil awwal.
Wa l‑harib maʼa l‑Filistiyiin bada battaan wa Dawuud macha hajamaahum wa khassaraahum khasaara kabiire.Wa humman arrado minnah.
Wa ruuh fasle min Allah nazalat fi Chaawuul.Wa hu gaaʼid fi beetah wa haribtah fi iidah.Wa Dawuud kamaan gaaʼid yudugg fi jigindiiytah.
Wa Chaawuul dawwar yilassigah le Dawuud fi l‑durdur be haribtah.Wa laakin Dawuud khanas wa l‑harba lisgat fi l‑durdur.Wa be da,Dawuud jara faat fi l‑leele di.
Wa Chaawuul rassal naas fi beet Dawuud le yiraakhubuuh wa ambaakir fajur kamaan,yaktuluuh.Laakin Mikaal marit Dawuud khabbarat raajilha wa gaalat : Kan ma arradt fi l‑leele di,ambaakir fajur yaktuluuk ! 
Wa khalaas,Mikaal saaʼadat raajilha Dawuud wa maragatah min al‑chubbaak.Wa be misil da,Dawuud arrad wa niji.
Wa baʼad da,Mikaal chaalat sanam wa raggadatah fi l‑sariir wa khattat farwa hana khanam fi raasah wa khattatah be khalag.
Wa wakit Chaawuul rassal naas le yakurbu Dawuud,Mikaal gaalat leehum : Hu mardaan. 
Wa Chaawuul gabbalaahum le l‑naas dool wa gaal : Jiibuuh leyi fi lubb sariirah le nitammimah marra waahid ! 
Wa wakit al‑rujaal dakhalo fi beet Dawuud,ma ligooh.Laakin ligo al‑sanam fi l‑sariir wa farwit al‑khanam fi raasah.
Wa Chaawuul naadaaha le Mikaal wa gaal leeha : Maala khachcheetiini wa khalleeti aduuyi jara wa niji ? Wa Mikaal raddat le Chaawuul wa gaalat : Hu gaal leyi :‹ Khalliini namchi !Walla tidoori naktulki ?› 
Wa be misil da,Dawuud arrad wa niji.Wa macha le Samuwiil fi hillit al‑Raama wa hajja leyah be kulla cheyy al‑Chaawuul sawwaah leyah.Wa humman gammo macho sakano fi hillit Nayuut.
Wa naas jo khabbaro Chaawuul wa gaalo leyah : Daahu Dawuud macha Nayuut,gariib le hillit al‑Raama. 
Wa khalaas,Chaawuul rassal naas le yakurbu Dawuud.Wa laakin wakit wassalo,chaafo majmuuʼa min al‑anbiya gaaʼidiin yitnabbaʼo wa fi raashum Samuwiil waagif be tuulah.Wa Ruuh Allah nazal fi l‑naas al‑rassaloohum wa humman kula bado yitnabbaʼo.
Wa jo khabbaro Chaawuul be l‑cheyy da wa hu gamma rassal naas aakhariin.Laakin humman kula bado yitnabbaʼo.Wa rassal naas aakhariin le taalit marra wa humman dool kula bado yitnabbaʼo.
Wa fi l‑akhiir,Chaawuul zaatah gamma macha le hillit al‑Raama.Wa wakit wisil fi l‑biir al‑kabiire al‑gaaʼide fi hillit Siiku,hu saʼal wa gaal : Ween Samuwiil wa Dawuud ? Wa raddo leyah wa gaalo : Humman gaaʼidiin fi Nayuut gariib le hillit al‑Raama. 
Wa wakit hu maachi le Nayuut gariib le hillit al‑Raama,Ruuh Allah nazal foogah hu kula wa maachi wa gaaʼid yitnabbaʼ lahaddi wisil fi Nayuut.
Wa khalaas,Chaawuul salla khalagah wa hu kula gaaʼid yitnabbaʼ giddaam Samuwiil.Wa wagaʼ aryaan wa gaaʼid waagiʼ tuul al‑yoom da wa tuul al‑leele di.Wa be sabab da bas,al‑naas yuguulu : Chaawuul kula bigi nabi maʼaahum walla ? 
Wa Dawuud arrad min hillit Nayuut al‑gariibe le hillit al‑Raama wa ja ligaah le Yuunataan wa gaal leyah : Chunu al‑ana sawweetah le abuuk ?Chunu al‑khata wa l‑zanib al‑ana sawweetah le abuuk achaan hu yidoor yaktulni ? 
Wa Yuunataan radda leyah wa gaal : Abadan ma yaktulak !Abuuyi ma yisawwi cheyy wa la kabiir wa la sakhayyar kan ma khabbaraani.Maala hu yilabbid leyi cheyy misil da ?Da ma sahiih ! 
Wa Dawuud halaf le Yuunataan wa gaal : Abuuk yaʼarif adiil kadar inta radyaan beyi.Wa gaal fi nafsah :‹ Khalli Yuunataan ma yasmaʼ be l‑cheyy da achaan da ma yabga leyah gaasi !› Wa laakin ana nahlif leek be Allah al‑Hayy wa be hayaatak inta,ma faddal beeni wa been al‑moot illa chibir bas ! 
Wa Yuunataan gaal le Dawuud : Ana nisawwi leek al‑cheyy al‑inta tidoorah. 
Wa Dawuud radda leyah wa gaal : Ambaakir da iid hana awwal yoom fi l‑chahar.Waajib ana nilʼachcha maʼa l‑malik.Laakin khalliini namchi nillabbad fi l‑kadaade lahaddi l‑achiiye.
Wa kan abuuk fagadaani,guul leyah :‹ Dawuud chaal minni izin le yamchi hillitah Beet Laham achaan yahdar fi gaddimiin al‑dahiiye al‑sanawiiye maʼa ahalah. ›
Wa kan abuuk gaal :‹ Sameh ›,khalaas ana abdak nagood be salaam.Laakin kan hu ziʼil kamaan,inta taʼarif kadar hu chaal niiye le yiwaddirni.
Wa inta,sawwi leyi al‑kheer achaan ana wa inta sawweena alaakha giddaam Allah.Wa kan ana khitiit fi ayyi cheyy,aktulni inta bas wa laakin ma tisallimni le abuuk ! 
Wa Yuunataan radda leyah wa gaal : Abadan da ma nisawwiih !Kan ana irift abuuyi yidoor yiwaddirak,akiid ana nikhabbirak tawwaali ! 
Wa Dawuud gaal le Yuunataan : Kikkeef tagdar tikhabbirni kan radd abuuk ma ajabaak ? 
Wa Yuunataan gaal le Dawuud : Taʼaal namchu fi l‑kadaade. Wa khalaas,humman al‑itneen macho fi l‑kadaade.
Wa Yuunataan gaal le Dawuud : Allah Ilaah Bani Israaʼiil yachhad,ambaakir aw ambukra fi nafs al‑wakit,ana nasʼal abuuyi wa nichiif fikrah.Kan hu ma indah leek cheyy fi galbah,ana nirassil leek wa nufukk adaanak.
Wa laakin khalli Allah yiʼaakhibni ikhaab chadiid kan ana ma khabbartak kadar abuuyi yidoor yisawwi leek cheyy fasil wa ma khalleetak macheet be l‑salaama !Khalli Allah yukuun maʼaak misil hu kaan maʼa abuuyi awwal.
Wa fi wakit al‑ana lissaaʼ gaaʼid hayy,sawwi leyi al‑kheer hasab alaakhitna al‑sawweenaaha giddaam Allah.Wa kan ana mutt kula,
sawwi al‑kheer le zurriiyti hatta wakit Allah yuguchch kulla udwaanak min wijh al‑ard. 
Wa Yuunataan sawwa alaakha maʼa Dawuud wa zurriiytah wa gaal : Khalli Allah yiʼaakhib udwaan Dawuud ! 
Wa Yuunataan hallaf Dawuud battaan be mahabbitah leyah achaan hu yihibbah misil nafsah.
Wa Yuunataan gaal leyah : Ambaakir iid hana awwal yoom fi l‑chahar.Bakaanak fi l‑akil yukuun faadi wa nafguduuk.
Wa fi l‑yoom al‑taalit,inta anzil wa amchi allabbad fi l‑bakaan al‑inta allabbadt foogah yoom al‑muchkila.Wa agood jamb al‑hajar al‑usmah al‑Furga.
Wa ana nazrug talaata nuchchaab ale l‑jiihe al‑inta mullabbid foogha misil gaaʼid nusuub cheyy.
Wa ana nirassil wileed wa nuguul leyah :‹ Amchi jiib leyi al‑nuchchaab !› Wa kan gult leyah :‹ Taʼaal,al‑nuchchaab jaaye minnak ›,khalaas inta tagdar taji be salaam achaan cheyy ma fiih.Wa da,ana nahlif leek be Allah al‑Hayy.
Wa laakin kan ana gult le l‑wileed :‹ Daahu al‑nuchchaab khaadi minnak ›,khalaas amchi achaan Allah yidoor inta tufuut.
Wa Allah yachhad fi l‑alaakha al‑beeni wa beenak ila l‑abad. 
Wa Dawuud macha allabbad fi l‑kadaade.Wa awwal yoom hana l‑chahar ja wa l‑malik gaʼad le l‑akil.
Wa misil fi aadtah,al‑malik gaʼad fi bakaanah jamb al‑durdur wa Abniir gaʼad jambah.Wa Yuunataan kamaan gaabalah wa gaʼad.Wa laakin bakaan Dawuud gaaʼid faadi.
Wa Chaawuul ma gaal cheyy fi l‑yoom da achaan hu gaal fi nafsah : Akuun hasal leyah cheyy wa hu bigi ma taahir. 
Wa ambaakir fi l‑yoom al‑taani hana l‑chahar,Chaawuul fagadah le Dawuud.Wa hu saʼalah le wileedah Yuunataan wa gaal : Maala wileed Yassa ma ja wa la amis wa la l‑yoom ? 
Wa Yuunataan gaal le abuuh : Dawuud chahadaani dawwar yamchi fi hillit Beet Laham
wa gaal leyi :‹ Min iznak,khalliini namchi achaan ahali induhum dahiiye fi hillitna.Wa akhuuyi gaal leyi nahdar.Wa hassaʼ kan inta ridiit leyi,khalliini namchi nichiif akhwaani.› Wa be sabab da,hu ma gidir yahdar maʼa l‑malik fi l‑akil. 
Wa fi l‑bakaan da,Chaawuul ziʼil zaʼal chadiid didd Yuunataan wa gaal leyah : Wald al‑azaba !Al‑mukhaalif !Inta tahsib ana ma naʼarfah kadar inta indak rafag maʼa wileed Yassa walla ?Wa be da,inta tijiib al‑eeb fi raasak inta wa fi raas ammak al‑charmuuta !
Asmaʼ,wileed Yassa kan gaaʼid hayy,inta ma indak amin wa mamlakatak kula ma tabga gawiiye.Hassaʼ da,amchi jiibah leyi !Hu da,waajib leyah al‑moot ! 
Wa Yuunataan gaal le abuuh Chaawuul : Maala yaktuluuh ?Hu sawwa chunu ? 
Wa Chaawuul chaal haribtah wa zarag beeha Yuunataan wa yidoor yatʼanah.Wa khalaas fi l‑bakaan da,Yuunataan irif kadar abuuh chaal niiye le yaktul Dawuud.
Wa Yuunataan ziʼil zaʼal chadiid wa gamma.Wa min al‑zaʼal fi l‑yoom al‑taani hana l‑chahar da,hu ma gidir akal achaan abuuh ayyar Dawuud.
Wa ambaakir be fajur,Yuunataan gamma macha fi l‑kadaade fi l‑waʼad al‑sawwaah maʼa Dawuud.Wa chaal maʼaayah wileed sakhayyar.
Wa Yuunataan gaal le l‑wileed : Ajri amchi jiib al‑nuchchaab al‑ana nazurgah. Wa l‑wileed jara giddaam wa Yuunataan zarag al‑nuchchaab baʼiid minnah.
Wa wakit al‑wileed wassal fi l‑bakaan al‑Yuunataan zarag foogah al‑nuchchaab,Yuunataan gaal leyah : Al‑nuchchaab lissaaʼ khaadi minnak ! 
Wa Yuunataan gaal leyah battaan : Ajala be surʼa !Ma tagiif ! Wa l‑wileed chaal al‑nuchchaab wa jaabah le sayyidah.
Wa l‑wileed ma irif cheyy wa laakin Yuunataan wa Dawuud bas yaʼarfuuh.
Wa Yuunataan anta kulla silaahah le l‑wileed wa gaal leyah : Waddiih al‑beet. 
Wa baʼad al‑wileed faat,Dawuud marag min al‑bakaan al‑mullabbid foogah fi nuss al‑wati hana l‑hajar wa wagaʼ fi l‑ard wa sajad giddaam Yuunataan talaata marraat.Wa l‑rufgaan al‑itneen alhaadano wa bako wa laakin Dawuud baka ziyaada.
Wa khalaas,Yuunataan gaal le Dawuud : Amchi be l‑salaama !Achaan aniina al‑itneen halafna be usum Allah wa gulna Allah yachhad beeni wa beenak wa been zurriiyti wa zurriiytak ila l‑abad. Wa khalaas,Dawuud gamma faat wa Yuunataan kamaan gabbal al‑madiina.
Wa Dawuud macha fi hillit Nuub al‑bakaan al‑gaaʼid foogah Akhiimalik raajil al‑diin.Wa wakit Akhiimalik chaaf Dawuud,gaaʼid yarjif.Wa gamma laagaah wa gaal : Maala naadum maʼaak ma fiih ? 
Wa Dawuud gaal le Akhiimalik raajil al‑diin : Al‑malik amaraani wa gaal leyi ma nuguul cheyy le naadum be l‑muhimma al‑rassalaani foogha.Achaan da bas,ana waaʼadt naasi yarjooni fi bakaan maʼruuf.
Wa hassaʼ da,indak chunu ?Antiini khamsa khubza walla kan cheyy aakhar kula. 
Wa Akhiimalik gaal le Dawuud : Ana ma indi khubza aadiiye illa l‑khubza al‑mukhaddasa.Wa nantiiha leek illa kan naasak ma limso awiin. 
Wa Dawuud gaal le Akhiimalik raajil al‑diin : Aywa,akiid al‑awiin mamnuuʼaat leena min amis wa min awwal kula.Wa da misil fi aadti wakit namrug le l‑harib.Hatta fi l‑muhimma al‑aadiiye kula,naasi jisimhum taahir.Maala jisimhum ma yukuun taahir fi muhimma mukhaddasa misil di ? 
Wa khalaas,raajil al‑diin anta al‑khubza al‑mukhaddasa le Dawuud.Achaan ma fi khubza aakhara illa l‑khubza al‑gaddamooha le Allah.Wa l‑khubza di,hi al‑khayyarooha be khubza jadiide wa haamiye.
Wa fi l‑yoom da,fiyah khaddaam hana Chaawuul gaaʼid fi bakaan ibaadat Allah.Wa hu naadum min balad Adoom usmah Duwaag kabiir al‑ruʼyaan hana Chaawuul.
Wa Dawuud gaal le Akhiimalik : Daahu be khafla al‑malik dawwaraani le l‑muhimma di wa ana ma jiit be seef wa la be silaah aakhar.Hal indak harba walla seef tantiini ? 
Wa raajil al‑diin gaal : Illa l‑seef hana Jaaluut al‑Filisti al‑inta kataltah fi waadi al‑Butum.Da gaaʼid mulawlaw be gitʼe wara l‑farmala.Chiilah kan tidoorah achaan ma fi seef aakhar hini. Wa Dawuud gaal : Seef misil hu da ma fiih.Jiibah leyi ! 
Wa fi l‑yoom da,Dawuud arrad baʼiid min Chaawuul wa macha bakaan Akiich malik hana hillit Gaat.
Wa khaddaamiin Akiich gaalo leyah : Da ma Dawuud malik balad Israaʼiil walla ?Da ma hu al‑bikhannu beyah wa buguulu :‹ Chaawuul katal aalaaf wa Dawuud katal acharaat al‑aalaaf ?› 
Wa l‑kalaam da barjalah le Dawuud wa hu khaaf ziyaada min Akiich malik Gaat.
Wa khalaas,hu sawwa nafsah misil muchootin fi usuthum wa gaaʼid yichakhkhit fi l‑biibaan wa riyaaltah tisiil fi dignah.
Wa Akiich gaal le khaddaamiinah : Al‑raajil da muchootin !Maala jibtuuh leyi ?
Ana mugassir leyi muchootiniin walla ?Maala tijiibu leyi muchootin yisawwi chawaatiinah giddaami hini ?Maala hu yadkhul fi beeti ? 
Wa min al‑bakaan da,Dawuud macha allabbad fi karkuur Adullaam.Wa wakit akhwaanah wa ahalah simʼo khabarah,gammo andammo leyah hinaak.
Wa kulla l‑naas al‑taʼbaaniin wa l‑naas al‑taradoohum al‑duyuun wa l‑naas al‑zaʼlaaniin min al‑hukum macho lammo maʼaayah wa hu bigi fooghum khaayid.Wa be da,adad al‑naas al‑maʼaayah bigi hawaale 400 raajil.
Wa baʼad da,Dawuud macha fi hillit Misfa fi balad Muwaab.Wa gaal le malik Muwaab : Min fadlak,anti izin le abuuyi wa ammi yaju yagoodu fi bakaanak lahaddi nichiif al‑cheyy al‑yisawwiih leyi al‑Rabb. 
Wa hu chaalaahum wa waddaahum giddaam al‑malik wa humman gaʼado maʼaayah kulla l‑mudda al‑Dawuud gaaʼid foogha fi l‑bakaan al‑gawi.
Wa yoom waahid,al‑nabi Gaad gaal le Dawuud : Ma tagood fi l‑bakaan al‑gawi hini,amchi fi balad Yahuuza. Wa Dawuud gamma wa macha fi l‑khaaba al‑usumha Haarit.
Wa Chaawuul simiʼ be l‑bakaan al‑gaaʼidiin foogah Dawuud wa l‑rujaal al‑maʼaayah.Wa da wakit Chaawuul gaaʼid fi hillit Gibeeʼa tihit al‑ardeebaay al‑gaaʼide foog fi l‑hajar wa haribtah fi iidah wa khaddaamiinah kulluhum gaaʼidiin maʼaayah.
Wa Chaawuul gaal le khaddaamiinah al‑gaaʼidiin jambah : Min fadulku asmaʼo,ya naas Banyaamiin !Hal wileed Yassa yantiiku kulluku ziraaʼa wa jineenaat inab walla ?Wa yidarrijku khuyyaad fi aalaaf wa fi miyaat walla ?
Wa kan ma fiih,maala kulluku wagaftu diddi ?Naadum waahid minku ma kallamaani kadar wileedi sawwa alaakha maʼa wileed Yassa.Wa naadum waahid minku ma hanna foogi walla ja kallamaani kadar wileedi gaaʼid yilizz abdi diddi wa yukujj leyi charak misil al‑yoom hu gaaʼid yisawwiih. 
Wa Duwaag al‑Adoomi gaaʼid maʼa khaddaamiin Chaawuul wa gaal : Yoom waahid,ana chift wileed Yassa macha fi hillit Nuub bakaan Akhiimalik wileed Akhituub.
Wa Akhiimalik saʼal Allah fi chaanah wa antaah akil wa antaah seef hana Jaaluut al‑Filisti kula. 
Wa baʼad da,Chaawuul rassal naadaah le raajil al‑diin Akhiimalik wileed Akhituub wa kulla ahalah al‑humman kula rujaal al‑diin al‑gaaʼidiin fi hillit Nuub.Wa kulluhum jo giddaam al‑malik.
Wa Chaawuul gaal le Akhiimalik : Asmaʼ,ya wileed Akhituub ! Wa hu gaal : Naʼam,ya siidi. 
Wa Chaawuul gaal : Maala inta wa wileed Yassa atmarradtu diddi ?Wa inta anteetah khubza wa seef.Wa battaan saʼalt al‑Rabb fi chaanah le yugumm diddi wa yukujj leyi charak misil al‑yoom hu gaaʼid yisawwiih. 
Wa Akhiimalik radda leyah wa gaal : Yaatu min kulla khaddaamiinak amiin misil Dawuud ?Wa hu nasiib al‑malik wa bigi harasak wa mukarram ziyaada fi beetak inta al‑malik !
Hal di awwal marra ana saʼalt al‑Rabb fi chaanah walla ?La,di ma awwal marra !Wa laakin khalli al‑malik ma yukhutt al‑tuhma di foogi ana wa la fi ahali achaan ana abdak ma naʼarif foogah cheyy. 
Wa l‑malik gaal : La,ya Akhiimalik,akiid inta tumuut !Inta wa ahalak kulluku tumuutu ! 
Wa l‑malik amar al‑hurraas al‑gaaʼidiin jambah wa gaal : Yalla !Aktulu kulla rujaal al‑diin hana Allah achaan humman saaʼado Dawuud.Humman irfo kadar hu muʼarrid wa ma jo kallamooni ! Wa laakin kulla rujaal al‑haras abo ma yaktulu rujaal al‑diin hana Allah.
Wa fi l‑bakaan da,al‑malik gaal le Duwaag : Yalla !Inta bas aktul rujaal al‑diin dool ! Wa Duwaag al‑Adoomi gamma katalaahum.Wa fi l‑yoom da,katal 85 rujaal al‑diin kulluhum laabsiin khulgaan rujaal al‑diin.
Wa battaan hu katal be l‑seef kulla naas Nuub hillit rujaal al‑diin wa ma khalla wa la awiin wa la rujaal wa la iyaal wa la atfaal wa la bagar wa la hamiir wa la khanam.Kulluhum katalaahum be l‑seef.
Wa naadum waahid bas niji.Wa hu Abiyaatar wileed Akhiimalik wileed Akhituub.Wa hu arrad wa lihig Dawuud.
Wa Abiyaatar khabbarah le Dawuud kadar Chaawuul katal rujaal al‑diin hana Allah.
Wa Dawuud gaal le Abiyaatar : Al‑yoom daak,ana irift kadar Duwaag al‑Adoomi yikhabbirah le Chaawuul be kulla cheyy.Wa ana bas bigiit sabab fi moot ahalak.
Wa hassaʼ da,agood maʼaayi,ma takhaaf !Achaan al‑yaktulak inta,ma yikhalliini ana kula.Laakin fi jambi ana da,inta fi amaan. 
Wa yoom waahid,jo khabbaro Dawuud wa gaalo leyah : Daahu al‑Filistiyiin hajamo hillit Khaʼiila wa nahabo al‑makhaazin hana l‑gameh. 
Wa Dawuud saʼal Allah wa gaal : Ya Rabb,namchi nihaarib al‑Filistiyiin walla ? Wa Allah gaal leyah : Amchi haaribhum wa inta tinajji Khaʼiila. 
Laakin al‑rujaal al‑maʼa Dawuud gaalo leyah : Wakit aniina hini fi balad Yahuuza kula,aniina khaayfiin !Wa kan macheena fi Khaʼiila le nihaarubu deech al‑Filistiyiin,da ma yabga leena gaasi walla ? 
Wa battaan Dawuud saʼal Allah.Wa Allah radda leyah wa gaal : Gumm !Amchi wa anzil fi Khaʼiila wa ana nisallim al‑Filistiyiin leek fi iidak. 
Wa khalaas,Dawuud chaal naasah wa gamma macha Khaʼiila wa haarab al‑Filistiyiin.Wa annasar fooghum nasur kabiir wa chaal bahaayimhum wa najja sukkaan Khaʼiila.
Wa gabul da,wakit Abiyaatar wileed Akhiimalik arrad wa macha lihig Dawuud fi hillit Khaʼiila,chaal sideeriiyit al‑kharaar wa waddaaha maʼaayah.
Wa wakit Chaawuul simiʼ kadar Dawuud gaaʼid fi hillit Khaʼiila,hu gaal : Al‑yoom,al‑Rabb sallamah leyi fi iidi !Achaan hu ja dakhal fi hille al‑indaha biibaan yilgaffalo. 
Wa khalaas,Chaawuul lamma kulla askarah le yamchu Khaʼiila yihaasuru Dawuud wa naasah.
Wa Dawuud simiʼ kadar Chaawuul khattat al‑fasaala diddah wa gaal le raajil al‑diin Abiyaatar : Jiib al‑sideeriiye achaan nasʼalo Allah. 
Wa Dawuud saʼal wa gaal : Ya Allah Ilaah Bani Israaʼiil,ana abdak simiʼt kadar Chaawuul indah niiye yaji fi Khaʼiila wa yidammir al‑hille di fi chaani ana.
Wa kubaaraat Khaʼiila yisallumuuni leyah walla ?Wa hu yaji misil ana abdak simiʼtah walla ?Ya Allah Ilaah Bani Israaʼiil,khabbirni ana abdak ! Wa Allah gaal : Aywa,Chaawuul yaji. 
Wa Dawuud gaal battaan : Wa kubaaraat Khaʼiila yisallumuuni le Chaawuul,ana wa naasi walla ? Wa Allah gaal : Aywa,humman yisallumuuku leyah kulluku. 
Wa tawwaali,Dawuud wa naasah al‑adadhum hawaale 600 marago min hillit Khaʼiila wa faato bakaan aakhar.Wa Chaawuul simiʼ khabar Dawuud arrad min hillit Khaʼiila wa khalaas,khalla mutaaradatah.
Wa Dawuud macha fi kadaadit Ziif wa sakan fi jibaalha fi l‑waʼar.Wa fi tuul al‑wakit,Chaawuul gaaʼid yifattichah wa laakin al‑Rabb ma sallamah leyah fi iidah.
Wa Dawuud gaaʼid fi l‑khaaba fi kadaadit Ziif wa simiʼ kadar Chaawuul gaaʼid yifattichah wa yidoor yaktulah.
Wa Yuunataan wileed Chaawuul macha le Dawuud fi l‑khaaba le yichajjiʼah fi iimaanah be l‑Rabb.
Wa gaal leyah : Ma takhaaf achaan abuuyi Chaawuul ma yalgaak le yaktulak.Wa inta tahkim fi Israaʼiil wa ana nabga naaybak.Wa da abuuyi zaatah yaʼarfah ! 
Wa khalaas,humman al‑itneen jaddado alaakhithum giddaam Allah.Wa baʼad da,Yuunataan gabbal beetah wa Dawuud gaʼad fi l‑khaaba.
Wa l‑naas al‑saakniin fi kadaadit Ziif macho le Chaawuul fi hillit Gibeeʼa wa gaalo leyah : Dawuud mullabbid fi baladna fi l‑khaaba fi raas hajar Hakiila,wati le Yachiimuun.
Hassaʼ da,ya l‑malik,kan tidoor taji leena,taʼaal !Wa aniina nisallumuuh leek fi iidak. 
Wa Chaawuul gaal leehum : Allah yibaarikku achaan intu hanneetu foogi !
Hassaʼ da,amchu akkudu adiil min al‑bakaan al‑hu gaaʼid foogah wa min al‑naadum al‑chaafah achaan ana simiʼt hu najiid bilheen.
Chiifu wa aʼarfu kulla l‑bakaan al‑yillabbad foogah.Akkudu minnah wa taʼaalu leyi wa ana namchi maʼaaku.Wa khalaas,kan hu gaaʼid fi lubb al‑balad di,ana nalgaah kan nifattichah fi lubb kulla khuchuum buyuut Yahuuza kula ! 
Wa l‑naas al‑saakniin fi kadaadit Ziif gaddamo le Chaawuul.Wa Dawuud wa naasah kamaan gaaʼidiin fi saharat Maaʼoon,wati le Yachiimuun.
Wa Chaawuul chaal askarah wa macha yifattich Dawuud wa jo khabbaro Dawuud.Wa hu dalla min raas al‑hajar wa gaʼad fi saharat Maaʼoon.Wa Chaawuul simiʼ wa bada yitaaridah le Dawuud fi saharat Maaʼoon.
Wa Chaawuul maachi be l‑nuss al‑waahid hana l‑hajar wa Dawuud wa naasah maachiin be l‑nuss al‑aakhar.Wa Dawuud maachi ajala le yiʼarrid min Chaawuul wa Chaawuul wa naasah kamaan yidooru yihawwuguuhum le Dawuud wa naasah le yikarrubuuhum.
Wa laakin mursaal waahid ja wa gaal le Chaawuul : Taʼaal ajala !Al‑Filistiyiin hajamo al‑balad ! 
Wa khalaas,Chaawuul gabbal wa khalla mutaaradat Dawuud wa macha le yihaarib al‑Filistiyiin.Wa achaan da,sammo al‑bakaan da hajar al‑Mufaaraga.
Wa Dawuud marag min al‑mantaga di wa macha sakan fi l‑waʼar hana Een Jidi.
Wa wakit Chaawuul gabbal min muhaarabat al‑Filistiyiin,khabbarooh kadar Dawuud gaaʼid fi kadaadit Een Jidi.
Wa Chaawuul lamma 3 000 raajil min ahsan al‑muhaaribiin min kulla Bani Israaʼiil wa macha yifattich Dawuud wa naasah jamb al‑hajar al‑binaaduuh hajar al‑Khazaal.
Wa wakit wassalo fi zaraayib al‑khanam al‑gariib le l‑derib,Chaawuul chaaf karkuur wa dakhal foogah wa gangas le yistariih.Wa Dawuud wa naasah kamaan gaaʼidiin fi lubb al‑karkuur da.
Wa khalaas,naasah le Dawuud waswaso leyah wa gaalo : Daahu al‑yoom al‑Allah hajja leek foogah wa gaal :‹ Ana nisallim leek aduuk.Wa be da,sawwi leyah kulla cheyy al‑tidoorah.›  Wa Dawuud gamma addabba wa gataʼ khachum khalag Chaawuul min wara.
Wa baʼad da,Dawuud galbah ma bigi leyah halu achaan hu gataʼ khachum khalag Chaawuul.
Wa gaal le naasah : Allah yiʼaakhibni kan ana sawweet cheyy fasil le siidi Chaawuul al‑Allah masahah wa darrajah malik !Ana ma nukhutt iidi foogah achaan Allah bas azalah. 
Wa be misil da,Dawuud kallam le naasah wa daharaahum ma yahjumu Chaawuul.Wa Chaawuul marag min al‑karkuur wa faat.
Wa baʼad da,Dawuud kula marag waraayah min al‑karkuur wa naadaah wa gaal : Ya siidi al‑malik ! Wa Chaawuul chaglab wa chaaf waraayah.Wa Dawuud dangar fi l‑ard wa sajad.
Wa Dawuud gaal le Chaawuul : Maala tasmaʼ kalaam al‑naas al‑buguulu :‹ Dawuud yidoor yisawwi leek cheyy fasil ? ›
Daahu al‑yoom inta chift be eenak Allah sallamaak leyi fi iidi fi lubb al‑karkuur !Wa naasi gaalo leyi naktulak.Wa laakin ana hanneet foogak wa ma maddeet iidi aleek inta,ya siidi,achaan inta bas al‑Allah masahak wa darrajak malik !
Chiif,ya abuuyi !Al‑fi iidi,da ma khachum khalagak walla ?Kan ana gidirt gataʼat khachum khalagak wa ma kataltak da,aʼarif kadar ana ma muʼaarid wa la khaayin wa ma sawweet khata diddak inta.Laakin inta bas gaaʼid titaaridni wa tidoor taktulni !
Wa khalli Allah yahkim beeni wa beenak wa yikaffiini kulla l‑fasaala al‑inta gaaʼid tisawwiiha leyi.Laakin ana ke ma nukhutt iidi foogak !
Misil al‑masal al‑gadiim buguul :‹ Min naas al‑fasliin bas taji al‑fasaala.› Wa laakin ana ke,ma nukhutt iidi foogak ! 
Wa Dawuud gaal battaan : Didd yaatu marag malik Israaʼiil ?Inta maragt wara kalib mayyit walla wara gamulaay bas ?
Wa Allah hu al‑haakim wa yahkim beeni wa beenak wa yichiif muchkilti wa yidaafiʼ leyi wa yibarriini wa yinajjiini min iidak inta. 
Wa baʼad Dawuud kammal kalaamah le Chaawuul,Chaawuul gaal : Ya wileedi Dawuud,kalaamak sahiih ! Wa Chaawuul gamma baka baki chadiid
wa gaal battaan le Dawuud : Inta saalih ziyaada minni ana achaan inta sawweet leyi al‑kheer wa laakin ana sawweet leek al‑charr.
Wa l‑yoom,inta sawweet leyi al‑kheer wakit Allah sallamaani leek fi iidak wa inta ma kataltini.
Yaatu al‑ligi aduuh wa khallaah macha be l‑salaama ?Allah yiʼaajirak fi l‑kheer al‑inta sawweetah leyi al‑yoom !
Wa hassaʼ,ana akkadt inta tabga malik wa mamlakat Israaʼiil tagood saabte fi iideenak.
Wa hassaʼ da,ahlif leyi be Allah wa akkid leyi ma taktul zurriiyti baʼad mooti wa ma tuguchch usmi min lubb ahali. 
Wa khalaas,Dawuud halaf le Chaawuul.Wa baʼad da,Chaawuul gabbal beetah wa Dawuud maʼa naasah kamaan gabbalo fi bakaanhum al‑gawi.
Wa Samuwiil maat wa dafanooh fi beetah fi hillit al‑Raama.Wa kulla Bani Israaʼiil lammo wa bako leyah.Wa baʼad da,Dawuud macha fi kadaadit Faaraan.
Wa fi hillit Maaʼoon,fiyah raajil waahid indah maal katiir wa maalah da gaaʼid fi hillit Karmal.Hu indah 3 000 khanam dawaayin wa 1 000 inze.Wa macha fi hillit Karmal le yagtaʼ suuf khanamah.
Wa l‑raajil da usmah Naabaal wa martah usumha Abigaayil.Hi mara aagle wa samha bilheen wa laakin raajilha iideenah gawi wa hawaan.Wa hu min khachum beet Kaalib.
Wa fi l‑kadaade,Dawuud simiʼ kadar Naabaal macha yagtaʼ suuf khanamah.
Wa Dawuud rassal achara subyaan wa gaal leehum : Amchu hillit Karmal wa talgo Naabaal.Wa waddu leyah salaami wa guulu leyah :
‹ Tiʼiich daayman !Wa l‑salaam aleek wa le ahalak wa le kulla maalak !
Wa hassaʼ da,ana simiʼt kadar inta jiit maʼa naasak le tagtaʼ suuf khanamak.Wa wakit ruʼyaanak gaʼado maʼaana,aniina ma sawweena leehum cheyy fasil.Wa cheyy waahid kula ma waddar leehum wakit humman gaʼado fi Karmal.
Asʼal naasak wa humman yiʼooruuk !Wa khalli naasi yalgo minnak rida achaan aniina jiina fi yoom al‑iid.Wa min fadlak,anti al‑cheyy al‑tagdar tantiih le abiidak wa le wileedak Dawuud.› 
Wa wakit subyaan Dawuud wassalo bakaan Naabaal,hajjo leyah be kulla l‑kalaam al‑Dawuud rassalaahum beyah.Wa gaʼado yarjo.
Wa Naabaal gaal le naas Dawuud : Dawuud da,hu yaatu ?Wileed Yassa da,hu yaatu ?Fi wakitna da,fiyah abiid katiiriin al‑yiʼarrudu min siyaadhum !
Wa ana kamaan,kikkeef nichiil khubziti wa almiiyi wa lahami al‑jahhaztah le naasi wa nantiih le naas al‑ma naʼarifhum jaayiin min ween kula ? 
Wa khalaas,subyaan Dawuud gammo gabbalo.Wa wakit wassalo,hajjo le Dawuud be kulla l‑kalaam da.
Wa Dawuud gaal le naasah : Khalli ayyi waahid minku yichiil seefah ! Wa khalaas,ayyi waahid chaal seefah wa rabatah fi sulbah.Wa Dawuud kula chaal hanaayah wa macho.Wa l‑macho,adadhum 400 raajil wa 200 kamaan gaʼado maʼa l‑khumaam.
Wa waahid min khaddaamiin Naabaal ja khabbar Abigaayil marit Naabaal be kulla cheyy al‑hasal wa gaal leeha : Daahu Dawuud rassal naasah jo min al‑kadaade le yisallumu siidna.Laakin hu ma rahhab beehum.
Wa l‑naas dool zeeniin leena marra waahid wakit aniina gaʼadna maʼaahum fi l‑kadaade wa ma sawwo leena cheyy fasil.Wa min maalna kula,cheyy ma waddar.
Leel wa nahaar,humman bigo leena misil al‑zariibe fi kulla l‑wakit al‑aniina gaʼadna maʼaahum wa saarhiin be l‑khanam.
Wa hassaʼ da,aʼarfi wa chiifi al‑cheyy al‑tagdare tisawwiih achaan masiibe kabiire jaaye le siidna wa ahalah.Achaan sayyidna ma naafiʼ wa naadum yahdiih kula ma fiih ! 
Wa tawwaali,Abigaayil chaalat 200 khubza wa 2 girbe hana khamar wa 5 khanam munajjadiin wa 15 kooro hana gameh fariiki wa 100 dukrume hana inab yaabis muʼabbak wa 200 dukrume hana tiin yaabis muʼabbak.Wa kulla l‑achya dool,hi chaddathum fi hamiir.
Wa gaalat le khaddaamiinha : Intu gaddumu wa ana namchi waraaku. Wa laakin hi ma gaalat cheyy le raajilha Naabaal.
Wa hi rikbat fi humaarha wa machat ale l‑hajar.Wa Dawuud kula be naasah jaayiin be nuss al‑hajar be hinaak.Wa jo wa be khafla,lammo.
Wa gubbaal ma yilimmu,Dawuud gaal : Ana sawweet khata.Al‑naadum da,ana hafadt kulla maalah fi l‑kadaade achaan cheyy ma yiwaddir leyah.Wa l‑kheer al‑sawweetah leyah da,hu gabbalah leyi be charr !
Kadar le ambaakir fajur,kan ana khalleet naadum waahid min rujaal Naabaal aach kula,khalli al‑Rabb yiʼaakhibni ikhaab chadiid ! 
Wa wakit Abigaayil chaafat Dawuud,dallat ajala min humaarha.Wa barakat wa sajadat giddaamah,
wa karabat rijileenah wa gaalat : Ya sayyidi,ajʼal al‑khata da minni ana !Wa daahu ana khaadmak nihajji leek wa asmaʼ kalaami.
Min fadlak,ya sayyidi,Naabaal hu siid charr,ma tajʼalah !Al‑usum bitaabiʼ siidah wa usmah Naabaal maʼanaatah matmuus.Wa ana khaadmak ma chift al‑naas al‑inta rassaltuhum,ya sayyidi.
Wa hassaʼ,ya sayyidi,nahlif leek be Allah al‑Hayy wa be hayaatak inta kadar Allah daharak min daffigiin al‑damm wa kaffiin al‑taar.Khalli udwaanak wa kulla l‑naas al‑yidooru leek al‑fasaala yabgo misil Naabaal,ya sayyidi !
Wa khalaas,ya sayyidi,akhbal al‑hadaaya al‑ana khaadmak jibtuhum leek wa gassimhum le l‑subyaan al‑maʼaak.
Wa saamih ana khaadmak fi l‑khata al‑sawweetah,ya sayyidi.Akiid Allah yisabbit zurriiytak fi l‑muluk achaan inta gaaʼid tihaarib fi chaan Allah.Wa abadan fi muddit hayaatak,ma yalgo foogak ayyi eeb.
Wa kan naadum gaaʼid yitaaridak wa yidoor yaktulak,ya sayyidi,Allah Ilaahak yinajjiik wa yahfadak misil naadum al‑gaaʼid yahfad maalah.Wa laakin udwaanak,Allah yiwaddiihum baʼiid minnak misil hajar al‑zaragooh be miglaaʼ.
Wa wakit Allah yitimm kulla cheyy al‑waaʼadak beyah inta sayyidi,hu yidarrijak malik fi Israaʼiil.
Ya sayyidi,kan inta kaffeet al‑taar,da yagood leek fi fikrak wa tandam le l‑cheyy al‑sawweetah achaan fi zaʼalak bas inta katalt naas.Wa wakit Allah yisawwi leek al‑kheer,ma tansaani. 
Wa Dawuud gaal le Abigaayil : Baarak Allah Ilaah Bani Israaʼiil al‑jaabaaki al‑yoom le tilaagiini !
Allah yibaarik foogki wa fi fikirki achaan inti dahartiini ma naktul naas wa ma nilkaffa al‑taar.
Wa nahlif be Allah al‑Hayy Ilaah Bani Israaʼiil,hu bas daharaani ma nisawwi leeki cheyy fasil.Wa kan inti ma jiiti ajala laageetiini,ambaakir fajur da,naadum waahid kula ma yifaddil fi beet Naabaal ! 
Wa Dawuud khibil al‑hadaaya al‑Abigaayil jaabathum wa gaal leeha : Amchi beetki be l‑salaama.Ana simiʼt kalaamki wa nisawwi kulla cheyy al‑talabtiih minni. 
Wa Abigaayil gabbalat bakaan Naabaal raajilha wa ligatah sawwa aazuuma kabiire fi beetah misil aazuuma hana malik.Wa hu sakraan marra waahid wa farhaan.Wa hi ma gaalat leyah cheyy lahaddi l‑fajur.
Wa be fajur,wakit sakarah chatta minnah,Abigaayil hajjat leyah be kulla cheyy al‑hasal.Wa wakit Naabaal simiʼ al‑kalaam da,taggaah wajaʼ galib wa jildah maat.
Wa gaʼad hawaale achara yoom wa baʼad da,Allah hakam leyah be l‑moot.
Wa wakit Dawuud simiʼ be moot Naabaal,gaal : Al‑hamdulillah.Allah daafaʼ leyi min muʼyaar Naabaal wa daharaani ma nisawwi cheyy fasil diddah.Wa hu gabbal leyah fasaaltah fi raasah. Wa Dawuud rassal naas le Abigaayil wa dawwar yaakhudha.
Wa wakit naas Dawuud wassalo fi hillit Karmal bakaan Abigaayil,gaalo leeha : Dawuud rassalaana leeki achaan yidoor yaakhudki. 
Wa tawwaali,Abigaayil wagaʼat fi l‑ard wa barakat giddaam Dawuud wa gaalat : Ana khaadmah jaahize le nabga khaadim le nijiib almi le nikhassil rijileen khaddaamiin sayyidi. 
Wa Abigaayil gammat ajala wa rikbat fi humaarha.Wa machan maʼaaha khamsa banaat wa taabaʼan khaddaamiin Dawuud.Wa khalaas,hi bigat marit Dawuud.
Wa gubbaal da kula,Dawuud indah mara usumha Akhinuuʼam.Hi min hillit Yazraʼiil.Wa be da,Akhinuuʼam wa Abigaayil kullihin ke awiinah le Dawuud.
Wa kan le Mikaal marit Dawuud al‑awwalaaniiye,Chaawuul abuuha chaalaaha wa antaaha le raajil aakhar usmah Falti wileed Layich min hillit Galliim.
Wa battaan al‑naas al‑saakniin fi kadaadit Ziif jo ligooh le Chaawuul fi hillit Gibeeʼa wa gaalo leyah : Inta ma taʼarfah kadar Dawuud mullabbid fi raas hajar Hakiila mugaabil nagaʼat Yachiimuun ? 
Wa Chaawuul chaal 3 000 raajil min ahsan al‑muhaaribiin hana Bani Israaʼiil wa gamma macha le kadaadit Ziif le yifattich Dawuud.
Wa Chaawuul khatta muʼaskarah fi raas hajar Hakiila mugaabil Yachiimuun gariib le l‑derib.Wa Dawuud kamaan gaaʼid fi l‑kadaade.Wa wakit hu irif kadar Chaawuul ja wa gaaʼid yifattich foogah fi l‑kadaade,
hu rassal naas le yiʼakkudu min jayyit Chaawuul.
Wa khalaas,Dawuud gamma macha chaaf al‑muʼaskar hana Chaawuul wa akkad min al‑bakaan al‑Chaawuul wa Abniir wileed Niir khaayid deechah naaymiin foogah.Wa Chaawuul ragad fi ust al‑muʼaskar wa askarah hawwagooh.
Wa Dawuud naadaah le Akhiimalik al‑Hitti wa le Abichaay akhu Yuwaab wileedha le Saruuya wa gaal : Yaatu yamchi maʼaayi fi muʼaskar Chaawuul ? Wa Abichaay gaal leyah : Ana namchi maʼaak. 
Wa khalaas,Dawuud wa Abichaay macho dakhalo be l‑leel fi l‑muʼaskar.Wa chaafo Chaawuul raagid wa naayim fi ust al‑muʼaskar wa haribtah ale raasah.Wa Abniir wa askarah hawwagooh wa raagdiin.
Wa Abichaay gaal le Dawuud : Al‑yoom,al‑Rabb sallam leek aduuk !Khalliini natʼanah be haribti marra waahide bas wa nilassigah fi l‑turaab !Wa ma nitanniih leyah ! 
Wa Dawuud gaal le Abichaay : La,ma taktulah !Achaan Allah ma yajʼal bari al‑naadum al‑yaktul al‑malik al‑hu masahah wa darrajah. 
Wa Dawuud gaal : Nahlif leek be Allah al‑Hayy.Allah bas yigassir ajalah wa yumuut moot aadi walla yaktuluuh fi l‑harib.
Allah yasturni ma nukhutt iidi foogah,hu al‑Allah masahah wa darrajah malik !Hassaʼ da,khalli nichiilu haribtah al‑gaaʼide ale raasah wa girbitah hint al‑almi wa namchu. 
Wa khalaas,Dawuud chaal al‑harba wa l‑girbe hint al‑almi al‑gaaʼidiin ale raas Chaawuul wa faato.Wa naadum waahid kula ma chaafaahum wa la hassa beehum wa la gamma.Kulluhum naaymiin achaan Allah nazzal fooghum noom chadiid.
Wa Dawuud dalla min muʼaskar Chaawuul wa talaʼ fi raas hajar aakhar al‑chiyya baʼiid minhum.
Wa gamma yinaadi ale l‑muʼaskar wa le Abniir wa gaal : Ya Abniir wileed Niir !Ya Abniir !Ma turudd leyi walla ? Wa Abniir gaal : Inta ke yaatu al‑tiʼiit le l‑malik ? 
Wa Dawuud gaal le Abniir : Inta ma raajil al‑mislak ma fiih fi Bani Israaʼiil walla ?Wa maala ma harast siidak al‑malik ?Achaan naadum waahid min al‑chaʼab ja wa yidoor yaktul siidak al‑malik !
Al‑cheyy al‑hassaʼ inta sawweetah,da ma adiil !Wa nahlif leek be Allah al‑Hayy,intu dool waajib leeku al‑katil achaan intu ma harastu siidku,hu al‑Allah masahah wa darrajah malik.Chiif !Ween al‑harba wa l‑girbe hana l‑malik al‑gaʼado ale raasah ? 
Wa Chaawuul irif hiss Dawuud.Wa gaal : Ya wileedi Dawuud,da hissak inta walla ? Wa Dawuud gaal : Aywa,da hissi ana,ya siidi al‑malik. 
Wa Dawuud gaal : Maala siidi yitaarid abdah ?Ana sawweet leek chunu ?Wa chunu al‑fasaala al‑ana sawweetha ?
Wa hassaʼ da,min fadlak ya siidi,asmaʼ kalaami ana abdak.Kan Allah bas lazzaak achaan titaaridni,waajib ana nigaddim leyah dahiiye.Laakin kan min naas bas,khalli Allah yalʼanhum !Achaan al‑yoom humman taradooni min al‑balad al‑antaaha Allah warasa le chaʼabah wa da misil humman gaalo leyi :‹ Amchi wa aʼabud ilaahaat aakhariin. ›
Wa hassaʼ da,khalli dammi ma yidaffig baʼiid min giddaam Allah.Achaan malik Israaʼiil gamma yitaaridni misil gaaʼid yitaarid gamulaay walla jidaadit khala fi raas al‑hajar. 
Wa Chaawuul gaal : Ana aznabt.Gabbil,ya wileedi Dawuud !Ana battaan ma nisawwi leek cheyy fasil.Achaan fi l‑yoom da,inta chift hayaati indaha khiima giddaamak.Wa ana khitiit ziyaada wakit gammeet diddak misil naadum ma indah fikir. 
Wa Dawuud radda wa gaal : Di hi harbit al‑malik !Khalli waahid min subyaanak yaji yichiilha.
Wa Allah yikaafi ayyi naadum saalih wa amiin.Achaan al‑yoom,Allah sallamaak leyi wa laakin ana ma dawwart nimidd iidi didd al‑raajil al‑Allah masahah wa darrajah malik.
Wa misil al‑yoom ana jaʼalt hayaatak muhimme,Allah kula yajʼal hayaati muhimme wa yinajjiini min ayyi masiibe. 
Wa khalaas,Chaawuul gaal le Dawuud : Allah yibaarikak,ya wileedi Dawuud !Akiid inta tisawwi achya katiiriin wa tanjah ! Wa baʼad da,Dawuud chaal derbah wa faat.Wa Chaawuul gabbal beetah.
Wa Dawuud gaal fi nafsah : Yoom min al‑ayyaam,Chaawuul yaji yaktulni.Wa cheyy aakhar nisawwiih ma fiih illa niʼarrid wa namchi balad al‑Filistiyiin.Wa be da,hu yikhalli mutaaradati fi kulla balad Israaʼiil.Wa ana nanja minnah. 
Wa Dawuud wa l‑rujaal al‑suttumiya al‑maʼaayah macho le Akiich wileed Maʼuuk malik hillit Gaat.
Wa Dawuud macha sakan bakaan Akiich malik Gaat,hu wa l‑naas al‑maʼaayah,ayyi waahid be aayiltah.Wa Dawuud kula chaal awiinah al‑itneen Akhinuuʼam al‑min hillit Yazraʼiil wa Abigaayil al‑awwal marit Naabaal al‑min hillit Karmal.
Wa wakit Chaawuul simiʼ kadar Dawuud arrad macha hillit Gaat,hu khalla mutaaradatah.
Wa Dawuud gaal le Akiich : Kan ridiit leyi,antiini hille waahide min al‑hillaal dool nagood foogha.Wa maala ana abdak nagood maʼaak fi hillit al‑malik ? 
Wa khalaas fi l‑yoom da,Akiich antaah le Dawuud hillit Sikhlaag.Wa achaan da bas,hillit Sikhlaag gaaʼide fi iideen muluuk Yahuuza lahaddi l‑yoom.
Wa Dawuud gaʼad fi balad al‑Filistiyiin muddit sana wa arbaʼa chahar.
Wa Dawuud wa naasah gaaʼidiin yamchu yahjumu al‑Gachuuriyiin wa l‑Girziyiin wa l‑Amaalikh.Wa dool al‑naas al‑saakniin min zamaan fi l‑ard min Chuur lahaddi balad Masir.
Wa Dawuud yidammir al‑balad wa yaktul kulla l‑rujaal wa l‑awiin wa yichiil al‑khanam wa l‑bagar wa l‑hamiir wa l‑jumaal wa l‑khulgaan.Wa yigabbil yaji le l‑malik Akiich.
Wa l‑malik Akiich yuguul leyah : Al‑yoom hajamtu ween ? Wa Dawuud yakdib wa yuguul : Hajamna be nuss al‑wati hana balad Yahuuza wa ard al‑Yarhamiiliyiin wa ard al‑Khiiniyiin. 
Wa fi l‑bakaanaat al‑macha hajamhum,Dawuud yaktul kulla l‑naas.Ma yikhalli wa la mara wa la raajil achaan kan yijiibuuhum fi hillit Gaat,yihajju wa yiʼooru be l‑buldaan al‑hu hajamaahum be l‑sahiih.Wa da l‑cheyy al‑Dawuud gaaʼid yisawwiih wakit hu gaaʼid fi balad al‑Filistiyiin.
Wa Akiich aamanah le Dawuud wa gaal fi nafsah : Hassaʼ da,Dawuud bigi makruuh le ahalah Bani Israaʼiil.Achaan da,khalli yabga leyi khaddaam daayman. 
Wa fi l‑wakit da,al‑Filistiyiin lammo askarhum le yihaarubu Bani Israaʼiil.Wa Akiich gaal le Dawuud : Waajib taʼarif kadar inta wa naasak tamchu maʼaayi le l‑harib. 
Wa Dawuud gaal le Akiich : Sameh.Inta zaatak tichiif al‑cheyy al‑abdak yisawwiih ! Wa l‑malik gaal le Dawuud : Tamaam.Min hini le giddaam,inta tabga masʼuul harasi. 
Wa Samuwiil maat wa dafanooh fi hillitah al‑Raama wa kulla Bani Israaʼiil hizno leyah.Wa baʼad da,Chaawuul gamma tarad kulla l‑naas al‑yikallumu maʼa l‑maytiin wa l‑naas al‑yihajju maʼa l‑junuun min balad Israaʼiil.
Wa l‑Filistiyiin lammo naashum wa jo khatto muʼaskarhum fi hillit Chuunam.Wa Chaawuul kula lamma kulla Bani Israaʼiil wa khatto muʼaskarhum fi jabal Gilbuuʼa.
Wa laakin wakit Chaawuul chaaf muʼaskar al‑Filistiyiin,khaaf khoof chadiid wa bada yarjif.
Wa Chaawuul saʼal Allah laakin Allah ma radda leyah wa la be ruʼya wa la be Uriim wa la be l‑anbiya.
Wa Chaawuul gaal le khaddaamiinah : Fattuchu leyi mara al‑tagdar tikallim maʼa l‑maytiin wa ana namchi le tichiif leyi. Wa khaddaamiinah gaalo leyah : Daahu mara waahide al‑gaaʼide fi hillit Een Duur tikallim maʼa l‑maytiin. 
Wa Chaawuul baddal khulgaanah hana l‑muluk wa libis khulgaan aakhariin wa macha bakaan al‑mara maʼa itneen min khaddaamiinah.Wa humman wassalo be l‑leel wa Chaawuul gaal leeha : Chiifi leyi wa naadi al‑mayyit al‑niʼooriiki beyah. 
Wa l‑mara gaalat leyah : Inta taʼarif adiil kadar Chaawuul tarad min al‑balad kulla l‑naas al‑bikallumu maʼa l‑maytiin wa l‑junuun.Wa maala inta tukujj leyi charak wa tidoor taktulni ? 
Wa Chaawuul halaf leeha be Allah wa gaal : Nahlif be Allah al‑Hayy,akiid al‑ikhaab ma yaji leeki be l‑sabab da ! 
Wa l‑mara gaalat : Tidoor ninaadi leek yaatu ? Wa hu gaal : Naadi leyi Samuwiil. 
Wa wakit al‑mara chaafat Samuwiil,sarakhat wa gaalat le Chaawuul : Maala khachcheetni ?Inta Chaawuul ! 
Wa l‑malik Chaawuul gaal leeha : Ma takhaafe !Laakin chifti chunu ? Wa l‑mara gaalat leyah : Ana chift naadum bikhawwif taaliʼ min tihit al‑ard. 
Wa Chaawuul gaal : Chabahah kikkeef ? Wa hi gaalat : Raajil chaayib taaliʼ min tihit al‑ard wa mukhatti be khalag al‑anbiya. Wa Chaawuul irif kadar da Samuwiil.Wa khalaas,Chaawuul dangar fi l‑ard wa sajad.
Wa Samuwiil gaal le Chaawuul : Maala tibarjil margadi wa tigawwimni ? Wa Chaawuul gaal : Ana addaayagt marra waahid.Al‑Filistiyiin jo le yihaarubuuni wa l‑Rabb abaani wa ma radda leyi wa la be l‑anbiya wa la be ruʼya.Achaan da bas,ana naadeetak le tiʼarrifni al‑cheyy al‑waajib nisawwiih. 
Wa Samuwiil gaal leyah : Kan Allah abaak wa bigi leek misil adu,maala tinaadiini ?
Achaan Allah tamma al‑kalaam al‑gaalah leek be waasitati ana.Chaal minnak al‑muluk wa antaah le naadum aakhar gariibak wa hu Dawuud.
Wa da achaan inta ma simiʼt kalaam Allah wa ma aakhabt al‑Amaalikh hasab khadab Allah.Wa be da,al‑yoom Allah gabbal leek al‑cheyy da fi raasak.
Wa yisallimak inta wa Bani Israaʼiil fi iid al‑Filistiyiin.Wa ambaakir,inta wa iyaalak kulluku tumuutu wa tukuunu maʼaayi hini.Wa Allah yisallim muʼaskar Bani Israaʼiil kula fi iid al‑Filistiyiin. 
Wa wakit Chaawuul simiʼ kalaam Samuwiil,tawwaali anbahat wa wagaʼ tihit wa almattat.Wa hu ma indah gudra achaan ma akal cheyy tuul al‑leel wa l‑nahaar.
Wa l‑mara garrabat le Chaawuul wa chaafat hu anbahat be ziyaada wa gaalat leyah : Chiif,ana khaadmak simiʼt kalaamak wa dasseet nafsi fi l‑khutuura wa sawweet kulla cheyy al‑inta talabtah minni.
Hassaʼ da,min fadlak asmaʼ kalaam khaadmak.Khalliini nijiib leek khubza chiyya.Aakul achaan talga gudra wa tamchi. 
Wa Chaawuul aba wa gaal : Ana ma naakul. Wa laakin khaddaamiinah wa l‑mara assarooh wa hu simiʼ kalaamhum.Wa gamma min al‑turaab wa gaʼad fi l‑sariir.
Wa tawwaali,al‑mara machat chaalat ijilha al‑samiin wa dabahatah wa chaalat dagiig ajjanatah wa sawwatah khubza bala tawwaara.
Wa hi gaddamatah le Chaawuul wa khaddaamiinah wa humman akalo.Wa baʼad da,gammo faato fi nafs al‑leele di.
Wa l‑Filistiyiin lammo askarhum fi hillit Afiikh.Wa Bani Israaʼiil kamaan lammo askarhum jamb een al‑almi al‑gaaʼide fi hillit Yazraʼiil.
Wa kubaaraat al‑Filistiyiin jarsaso ayyi waahid fi raas miya askar aw fi alif.Wa Dawuud wa naasah jarsaso fi l‑akhiir maʼa l‑malik Akiich.
Wa kubaaraat al‑Filistiyiin gaalo : Al‑Ibraaniyiin dool jo yisawwu chunu ? Wa Akiich gaal leehum : Da Dawuud masʼuul hana Chaawuul malik Israaʼiil.Hu gaaʼid maʼaayi muddit sana aw santeen.Wa ana ma ligiit foogah cheyy fasil min arrad min sayyidah lahaddi l‑yoom. 
Wa kubaaraat al‑Filistiyiin ziʼilo didd Akiich wa gaalo : Atrud al‑raajil da !Khalli yigabbil fi l‑bakaan al‑inta sakkantah foogah !Ma yamchi maʼaana fi l‑harib achaan baʼadeen ma yigabbil diddina.Wa kan yidoor yidalli galib sayyidah,ma yiwaddi leyah ruuseena walla ?
Da ma Dawuud al‑bikhannu beyah wa buguulu :‹ Chaawuul katal aalaaf wa Dawuud katal acharaat al‑aalaaf ?› 
Wa khalaas,al‑malik Akiich naadaah le Dawuud wa gaal leyah : Nahlif be Allah al‑Hayy,inta adiil !Da bigi leyi sameh wakit tamchi wa taji maʼaayi fi l‑muʼaskar.Wa ana ma ligiit foogak cheyy fasil min jiit leyi lahaddi l‑yoom.Wa laakin kubaaraat al‑Filistiyiin al‑aakhariin ma yidooruuk.
Hassaʼ da,gabbil wa amchi be l‑salaama achaan ma tisawwi cheyy al‑yizaʼʼil kubaaraat al‑Filistiyiin. 
Wa Dawuud gaal le Akiich : Laakin ana sawweet chunu ?Wa chunu al‑cheyy al‑inta simiʼtah minni ana abdak min ana jiitak lahaddi l‑yoom achaan tadharni ma namchi nihaarib udwaan sayyidi al‑malik ? 
Wa Akiich radda le Dawuud wa gaal : Ana naʼarif kadar inta adiil maʼaayi misil malak al‑Rabb.Wa laakin kubaaraat al‑Filistiyiin bas gaalo leyi,inta ma tamchi maʼaana fi l‑harib.
Hassaʼ da,gumm be fajur badri,inta wa l‑rujaal al‑jo maʼaak.Gabbulu fi l‑bakaan al‑ana anteetak.Ma tifakkir fi l‑kalaam da achaan ana radyaan beek.Wa kan al‑wata asbahat,khalaas amchu ! 
Wa ambaakir fajur badri,Dawuud wa naasah gabbalo fi balad al‑Filistiyiin.Wa l‑Filistiyiin kamaan faato ale Yazraʼiil.
Wa baʼad talaata yoom,Dawuud wa naasah wassalo fi hillit Sikhlaag wa ligo al‑Amaalikh hajamo wati balad Yahuuza wa hajamo Sikhlaag kula wa tachchooha.
Wa humman chaalo al‑awiin wa ma khallo naadum,wa la kubaar wa la dugaag.Wa ma katalo naadum waahid kula laakin chaaloohum wa gabbalo beehum.
Wa wakit Dawuud wa naasah wassalo fi Sikhlaag,ligo al‑hille khalaas al‑Amaalikh tachchooha.Wa awiinhum wa awlaadhum wa banaathum kamaan,waddoohum masaajiin.
Wa Dawuud wa naasah bako baki chadiid lahaddi iyo min al‑baki.
Wa awiin Dawuud al‑itneen Akhinuuʼam al‑min Yazraʼiil wa Abigaayil al‑awwal marit Naabaal al‑min Karmal kula waddoohin masjuunaat.
Wa Dawuud addaayag marra waahid achaan kulla l‑naas al‑maʼaayah gaalo yarjumuuh.Humman hizno katiir le awlaadhum wa banaathum.Wa laakin hu ligi chajaaʼa be niʼmat Allah Ilaahah.
Wa Dawuud gaal le raajil al‑diin Abiyaatar wileed Akhiimalik : Min fadlak,jiib leyi sideeriiyit al‑kharaar. Wa Abiyaatar jaabah leyah.
Wa Dawuud saʼal Allah wa gaal : Kan namchi wara l‑adu da,nagdar nalhagah walla ? Wa Allah gaal leyah : Amchi waraahum !Talhaghum wa taglaʼ naasak. 
Wa Dawuud wa naasah al‑suttumiya macho wara l‑adu wa wassalo fi l‑rijil al‑usumha Basuur.
Wa wakit wassalo fi l‑rijil di,miiteen min naasah bigo ayyaaniin marra waahid wa ma gidro yagtaʼo al‑rijil.Wa gaʼado fi l‑bakaan da.Laakin Dawuud taabaʼ al‑adu be naasah al‑urbuʼmiya.
Wa fi l‑khala,naasah le Dawuud ligo sabi Masri waahid wa karabooh wa waddooh le Dawuud.Wa antooh akil akal wa almi chirib.
Wa antooh dukrume hana tiin yaabis muʼabbak wa dakaarim itneen hana inab yaabis muʼabbak.Wa baʼad akalaahum,aglah ja achaan hu ma akal wa la chirib min muddit talaata yoom wa talaata leele.
Wa Dawuud saʼalah : Siidak yaatu ?Wa inta min ween ? Wa hu radda leyah wa gaal : Ana Masri.Wa siidi Amaalikhi wa hu khallaani achaan ana miridt le muddit talaata yoom.
Wa aniina bas al‑jiina hajamna wati le balad al‑Kiritiyiin wa wati le balad Yahuuza wa wati le balad Kaalib.Wa tachcheena hillit Sikhlaag kula. 
Wa Dawuud gaal leyah : Tagdar tiwaddiini bakaan al‑adu da walla ? Wa l‑Masri gaal : Ahlif leyi be l‑Rabb kadar ma taktulni wa la tisallimni le siidi.Wa ana niwaddiik bakaan al‑adu. 
Wa khalaas,al‑Masri waddaah le Dawuud.Wa ligoohum le l‑Amaalikh muchattatiin fi kulla l‑balad,yaakulu wa yacharbo wa farhaaniin be l‑khaniime al‑kabiire al‑ligooha min balad al‑Filistiyiin wa min balad Yahuuza.
Wa Dawuud hajamaahum min fajur badri wa daawasaahum lahaddi ambaakir achiiye.Wa naadum waahid kula minhum ma faddal,illa 400 subyaan al‑rikbo fi jumaal wa arrado.
Wa Dawuud galaʼ kulla cheyy al‑Amaalikh chaalooh wa najja awiinah al‑itneen kula.
Wa naadum waahid kula ma fagadooh wa la min al‑dugaag wa la min al‑kubaar wa la min al‑awlaad wa la min al‑banaat wa la min al‑khaniime al‑chaalooha minhum.Kulla ke,Dawuud galaʼah.
Wa Dawuud jaab kulla l‑khanam wa l‑bagar hana l‑Amaalikh.Wa l‑naas al‑yusuugu al‑bahaayim gaaʼidiin yuguulu : Di al‑khaniime al‑galaʼaaha Dawuud ! 
Wa Dawuud wisil bakaan naasah al‑miiteen al‑awwal ayyaaniin bilheen wa ma taabaʼooh wa gaʼado fi l‑rijil Basuur.Wa gammo laagooh le Dawuud wa naasah.Wa Dawuud wa naasah garrabo leehum wa sallamoohum.
Wa min al‑naas al‑macho maʼa Dawuud,fiyah naas fasliin wa siyaad charr al‑gaalo : Al‑naas al‑ma macho maʼaana,ma nantuuhum cheyy min al‑khaniime al‑jibnaaha.Illa ayyi waahid yichiil martah wa iyaalah wa yamchi ! 
Wa laakin Dawuud gaal : Ma tisawwu misil da,ya akhwaani,fi l‑cheyy al‑antaana Allah.Hu bas al‑hafadaana wa sallam leena fi iideenna aduuna al‑ja hajamaana.
Kalaamku da ma yabga,achaanal‑macha fi l‑haribwa l‑gaaʼid fi l‑khumaamyigassumu sawa sawa. 
Wa min al‑yoom da,al‑gisim hana l‑kasiibe bigi chart wa gaanuun fi Bani Israaʼiil lahaddi l‑yoom.
Wa wakit Dawuud gabbal fi Sikhlaag,rassal min al‑khaniime le rufgaanah kubaaraat balad Yahuuza.Wa gaal leehum : Daahu hadiiye leeku min al‑khaniime al‑chilnaaha min udwaan Allah. 
Wa Dawuud rassalha le kubaaraat hana hillaal Beet Iil wa Raamuut fi l‑wati wa Yattiir
wa Aruuʼir wa Sifmuut wa Achtamuuʼa
wa Raakaal wa le hillaal Yarhamiiliyiin wa le hillaal al‑Khiiniyiin
wa Hurma wa Buur Achan wa Ataak
wa Hibruun.Wa da fi kulla l‑bakaanaat al‑awwal macha fooghum Dawuud wa naasah.
Wa yoom waahid,al‑Filistiyiin hajamo Bani Israaʼiil wa humman jaro giddaam al‑Filistiyiin wa katiiriin minhum maato fi jabal Gilbuuʼa.
Wa l‑Filistiyiin haasaroohum le Chaawuul wa awlaadah.Wa humman katalo Yuunataan wa Abinadaab wa Malkichuuʼ,awlaad Chaawuul.
Wa fi l‑bakaan da,al‑harib bigi chadiid le Chaawuul.Wa siyaad al‑nuchchaab chaafooh wa wakit hu chaafaahum,gamma yarjif chadiid giddaamhum.
Wa Chaawuul gaal le l‑sabi al‑chaayil leyah silaahah : Sill seefak wa aktulni.Achaan ma nidoor al‑ma mutahhariin dool yiʼazzubuuni wa yaktuluuni. Laakin al‑sabi aba achaan hu khaaf marra waahid.Wa khalaas,Chaawuul chaal seefah wa wagaʼ foogah wa maat.
Wa wakit al‑sabi chaaf Chaawuul maat,hu kula wagaʼ fi seefah wa maat maʼaayah.
Wa be misil da,Chaawuul wa awlaadah al‑talaata wa l‑sabi al‑chaayil leyah silaahah wa kulla askarah al‑maʼaayah da maato sawa fi l‑yoom da.
Wa wakit Bani Israaʼiil al‑saakniin khaadi le waadi Yazraʼiil wa l‑saakniin khaadi le l‑Urdun simʼo be haziimat Bani Israaʼiil wa moot Chaawuul wa awlaadah,humman kula arrado wa khallo hillaalhum.Wa l‑Filistiyiin jo wa sakano fi l‑hillaal dool.
Wa ambaakir wakit al‑Filistiyiin jo fi bakaan al‑duwaas le yichiilu khumaam al‑maytiin,ligo Chaawuul wa awlaadah al‑talaata maytiin fi raas jabal Gilbuuʼa.
Wa gataʼo raas Chaawuul wa chaalo silaahah.Wa rassalo al‑khabar da fi kulla balad al‑Filistiyiin wa khabbaro beyah chaʼabhum wa fi buyuut asnaamhum.
Wa humman khatto silaah Chaawuul fi beet al‑ibaada hana ilaahithum Achtaruut.Wa allago janaaztah fi durdur hillit Beet Chaan.
Wa sukkaan hillit Yaabiich fi turaab Gilʼaad simʼo be l‑cheyy al‑Filistiyiin sawwooh fi Chaawuul.
Wa khalaas,kulla l‑rujaal al‑fahaliin gammo wa raakho tuul al‑leel.Wa jo sallo janaazaat Chaawuul wa awlaadah min durdur Beet Chaan wa jaaboohum fi Yaabiich wa tachchoohum.
Wa baʼad da,khammo udaamhum wa dafanoohum fi gaʼar al‑ardeebaay al‑gaaʼide fi Yaabiich.Wa saamo sabʼa yoom.
Wa Dawuud haarab al‑Amaalikh wa annasar fooghum wa gabbal gaʼad fi hillit Sikhlaag yoomeen.Wa da baʼad Chaawuul maat khalaas.
Wa fi l‑yoom al‑taalit,ja sabi waahid min muʼaskar Chaawuul,khulgaanah mucharratiin wa indah turaab fi raasah le yiwassif hiznah.Wa wakit garrab le Dawuud,wagaʼ fi l‑ard wa sajad giddaamah.
Wa Dawuud saʼalah wa gaal : Inta jaayi min ween ? Hu radda leyah wa gaal : Ana min muʼaskar Bani Israaʼiil wa arradt min al‑harib. 
Wa Dawuud gaal leyah : Chunu al‑kaan hinaak ?Min fadlak,hajjiini beyah. Wa l‑sabi radda leyah wa gaal : Askar Bani Israaʼiil arrado min al‑harib wa katiiriin minhum maato.Wa Chaawuul wa wileedah Yuunataan kula maato. 
Wa Dawuud gaal le l‑sabi al‑jaab leyah al‑khabar da : Kikkeef inta irift kadar Chaawuul wa wileedah Yuunataan maato ? 
Wa l‑sabi gaal : Wakit ana gaaʼid fi raas jabal Gilbuuʼa,chift Chaawuul gaaʼid yirrakkaz fi haribtah wa l‑adu haasarah be kheel wa be arabaat al‑harib.
Wa wakit Chaawuul anlafat,chaafaani wa naadaani wa ana gult :‹ Naʼam,ya siidi. ›
Wa hu saʼalaani gaal :‹ Inta yaatu ?› Wa ana gult :‹ Ana Amaalikhi. ›
Wa hu gaal leyi :‹ Taʼaal gariib leyi wa aktulni kan ruuhi ma maragat kula achaan ana gariib numuut. ›
Wa khalaas,ana garrabt leyah wa kataltah achaan irift kadar min wagaʼ da,hu ma yiʼiich.Wa be da,daahu chilt al‑taaj al‑fi raasah wa dimlij al‑muluk al‑fi iidah wa jibtuhum leek,inta siidi. 
Wa tawwaali,min al‑hizin Dawuud gamma charrat khalagah wa l‑naas al‑maʼaayah kula charrato khulgaanhum.
Wa humman bako wa naaho wa saamo lahaddi l‑achiiye fi chaan Chaawuul wa wileedah Yuunataan wa chaʼab Allah wa kulla Bani Israaʼiil al‑maato fi l‑harib.
Wa Dawuud gaal le l‑sabi al‑jaab leyah al‑khabar : Inta min ween ? Wa hu radda wa gaal : Ana wileed ajnabi waahid Amaalikhi. 
Wa Dawuud gaal leyah : Kikkeef inta ma khuft wa rafaʼt iidak wa katalt al‑raajil al‑Allah masahah wa darrajah malik ? 
Wa khalaas,Dawuud naada waahid min askarah wa gaal leyah : Aktulah ! Wa l‑askari darab al‑Amaalikhi wa katalah.
Wa wakit ruuhah gaaʼide tamrug,Dawuud gaal leyah : Khalli dimmitak tagaʼ fi raasak achaan inta gult be khachmak kadar inta bas katalt al‑raajil al‑Allah masahah wa darrajah malik. 
Wa khalaas,Dawuud khanna khine hana hizin le Chaawuul wa wileedah Yuunataan.
Wa amar yiʼallumuuh le Bani Yahuuza.Wa l‑khine da sammooh Khine al‑Nubbaal.Wa hu maktuub fi Kitaab al‑Saalih.
Ya Bani Israaʼiil,majduku dabahooh fi raas al‑hajar.Maala al‑furraas dabahoohum ?
Ma tikhabburu naas hillit Gaatwa ma tiballukhuuh fi chawaariʼ hillit Achgaluunachaan banaat al‑Filistiyiin ma yafrahanwa la banaat al‑ma mutahhariin yifaachiran.
Ya jabal Gilbuuʼa,ma yanzil foogak matarwa la yibillak karanywa ziraaʼtak abadan ma tugumm.Achaan hinaak wassakhodaragat al‑furraaswa daragat Chaawuul,be dihin ma yamsahooha battaan
illa be damm al‑dabahoohumwa be chaham furraashum.Nuchchaab Yuunataan ma khiti abadanwa seef Chaawuul abadan ma raham.
Chaawuul wa Yuunataanmaryuudiin wa mahbuubiin fi hayaathumwa humman ma anfarago fi moothum.Humman ajiiliin min al‑suguurawa chudaad min al‑diidaan.
Ya banaat Bani Israaʼiil,abkan le Chaawuulachaan hu labbasaakan khulgaan samhiin wa khaaliyiinwa mujammaliin be dahab.
Maala al‑furraas dabahoohum fi l‑harib ?Wa maala Yuunataan dabahooh fi raas al‑hajar ?
Ana haznaan leek,ya akhuuyi Yuunataan !Ridtak min kulla galbiwa rafagak ajabni ziyaada min hubb al‑awiin.
Maala al‑furraas dabahoohum ?Wa maala silaahhum daffag ?
Wa baʼad al‑hizin da,Dawuud saʼal Allah wa gaal : Hal namchi nagood fi hille waahide min hillaal balad Yahuuza walla ? Wa Allah gaal leyah : Amchi. Wa Dawuud gaal : Namchi ween ? Wa Allah gaal leyah : Amchi hillit Hibruun. 
Wa Dawuud gamma macha Hibruun maʼa awiinah al‑itneen Akhinuuʼam al‑min hillit Yazraʼiil wa Abigaayil marit Naabaal al‑min hillit Karmal.
Wa Dawuud wadda maʼaayah naasah wa aayilaathum wa sakano fi Hibruun wa hawaaleeha.
Wa naas gabiilat Yahuuza jo le Dawuud masahooh wa darrajooh malik fooghum.Wa wakit khabbarooh kadar naas hillit Yaabiich fi turaab Gilʼaad sataro janaazit Chaawuul,
khalaas Dawuud rassal le naas Yaabiich Gilʼaad wa gaal : Allah yibaarikku achaan intu induku amaan le siidku Chaawuul wa satartu janaaztah.
Wa hassaʼ da,khalli Allah yiwassif leeku al‑rahma wa l‑amaan.Wa ana kula nisawwi leeku al‑kheer misil intu sawweetuuh.
Sahiih,kan siidku Chaawuul maat kula,chiddu heelku wa abgo rujaal fahaliin.Achaan naas gabiilat Yahuuza masahooni wa darrajooni malik fooghum. 
Wa Abniir wileed Niir khaayid deech Chaawuul jaab Ichbuuchat wileed Chaawuul fi hillit Mahanaayim.
Wa darrajah malik fi turaab Gilʼaad wa Achuuriin wa Yazraʼiil wa Afraayim wa Banyaamiin wa fi kulla turaab Bani Israaʼiil.
Wa Ichbuuchat wileed Chaawuul indah 40 sana wakit bigi malik fi Israaʼiil wa hakam santeen.Wa laakin naas gabiilat Yahuuza taabaʼo Dawuud.
Wa l‑malik Dawuud hakam fi Hibruun sabʼa sana wa sitte chahar foog naas gabiilat Yahuuza.
Wa Abniir wileed Niir wa naas Ichbuuchat wileed Chaawuul marago min Mahanaayim wa macho ale hillit Gibʼuun.
Wa Yuwaab wileedha le Saruuya wa naas Dawuud kula marago.Wa l‑majmuuʼteen dool lammo fi rahad Gibʼuun.Wa dool wagafo be hini wa dool wagafo be hinaak le l‑rahad.
Wa Abniir gaal le Yuwaab : Khalli subyaanna wa subyaanku yamurgu yijarrubu gudrithum giddaamna. Wa Yuwaab gaal : Sameh.Khalli yamurgu. 
Wa khalaas,hasabo 12 raajil min gabiilat Banyaamiin naas Ichbuuchat wileed Chaawuul wa 12 raajil min naas Dawuud.
Wa ayyi waahid gamma wa karab gabiilah min raasah wa attaaʼano be l‑suyuuf fi nawaayithum wa maato kulluhum fi l‑bakaan da.Wa sammooh Khilgat Hasuuriim (maʼanaatah zereʼ al‑hujaar) wa l‑bakaan da fi Gibʼuun.
Wa fi l‑yoom da,al‑harib bigi chadiid bilheen wa naas Dawuud hazamoohum le Abniir wa naas Bani Israaʼiil.
Wa awlaadha le Saruuya al‑talaata Yuwaab wa Abichaay wa Asaahiil,humman kula haadiriin fi l‑harib da.Wa Asaahiil hu jarraay misil khazaal al‑nagaʼa.
Wa Asaahiil jara wara Abniir wa ma baara min derbah wa la isra wa la zeene.
Wa Abniir anlafat chaafah wa gaal : Da inta,ya Asaahiil ? Wa Asaahiil gaal : Aywa,da ana. 
Wa Abniir gaal : Amchi ale israaytak aw zeenaaytak wa talga waahid min al‑subyaan,aktulah wa chiil silaahah. Wa laakin Asaahiil aba ma yigabbil min wara Abniir.
Wa Abniir gaal battaan le Asaahiil : Gabbil min derbi walla tidoor naktulak ?Wa kan kataltak,nuguul chunu le akhuuk Yuwaab ? 
Wa laakin Asaahiil aba ma yigabbil min wara Abniir.Wa khalaas,Abniir taʼanah fi batnah be gaʼar haribtah lahaddi maragat leyah min wara.Wa hu wagaʼ wa maat fi l‑bakaan da.Wa kulla l‑naas yagiifu wakit wassalo fi l‑bakaan al‑maat foogah Asaahiil.
Wa laakin Yuwaab wa Abichaay chaalo derib Abniir.Wa wakit wassalo jabal Amma,al‑harraay wagaʼat khalaas.Wa l‑jabal da gaaʼid sabaah le hillit Giiyah fi l‑derib al‑maachi ale saharat Gibʼuun.
Wa gabiilat Banyaamiin lammo kulluhum wara Abniir misil raajil waahid fi raas jabal waahid.
Wa Abniir naadaah le Yuwaab be hiss aali wa gaal : Le mata nikhallu minnina al‑duwaas ?Inta ma taʼarfah kadar al‑cheyy da yikammil be hizin ?Wa le mata tuguul le naasak yikhallu minhum mutaaradat akhwaanhum ? 
Wa Yuwaab gaal le Abniir : Nahlif leek be Allah al‑Hayy,awwal kan inta ma hajjeet da,naasi yitaaruduuku lahaddi ambaakir fajur. 
Wa khalaas,Yuwaab darab al‑buug wa kulla naasah wagafo min mutaaradat akhwaanhum Bani Israaʼiil wa battaan ma alhaarabo.
Wa Abniir wa naasah raakho tuul al‑leel fi waadi al‑Urdun wa chaggo al‑bahar wa raakho lahaddi hillit Bitruun wa wassalo Mahanaayim.
Wa baʼad Yuwaab khalla mutaaradat Abniir,lamma kulla naasah.Wa fagad Asaahiil wa 19 naas min naas Dawuud.
Wa laakin naas Dawuud katalo 360 naas min rujaal hana Banyaamiin wa Abniir.
Wa chaalo janaazit Asaahiil wa dafanooha fi khabur abuuh al‑fi Beet Laham.Wa baʼad da,Yuwaab wa naasah raakho tuul al‑leel wa wassalo fi Hibruun be fajur badri.
Wa l‑harba ambeen aayilat Dawuud wa aayilat Chaawuul tawwalat.Wa gudrat Dawuud gaaʼide tiziid wa aayilat Chaawuul kamaan darajathum gaaʼide tangus.
Wa daahu awlaad Dawuud al‑wildoohum leyah fi Hibruun.Al‑bikir usmah Amnuun wa ammah usumha Akhinuuʼam min hillit Yazraʼiil.
Wa l‑taani Kilaab wa ammah usumha Abigaayil al‑awwal marit Naabaal min hillit Karmal.Wa l‑taalit Abchaluum wa ammah usumha Maʼaaka bineeyit Talmaay malik balad Gachuur.
Wa l‑raabiʼ Aduniiya wa ammah usumha Haggiit.Wa l‑khaamis Chafatya wa ammah usumha Abitaal.
Wa l‑saadis Yitraʼaam wa ammah usumha Agla marit Dawuud.Wa dool awlaad Dawuud al‑wildoohum leyah fi Hibruun.
Wa wakit al‑harib gaaʼid ambeen aayilat Chaawuul wa aayilat Dawuud,Abniir gaaʼid yilmakkan fi lubb aayilat Chaawuul.
Wa Chaawuul indah sirriiye waahide usumha Risfa wa abuuha usmah Ayya.Wa yoom waahid,Ichbuuchat taham Abniir wa gaal : Maala dakhalt fi sirriiyit abuuyi ? 
Wa wakit Abniir simiʼ al‑kalaam da,ziʼil zaʼal chadiid wa gaal : Ana jaasuus hana Bani Yahuuza walla ?Ya hassaʼ kula,ana gaaʼid fi amaani le aayilat Chaawuul abuuk wa akhwaanah wa rufgaanah.Wa inta zaatak,ana ma sallamtak le Dawuud !Wa laakin al‑yoom,inta tahamtini be l‑mara di.
Khalli al‑Rabb yiʼaakhibni ikhaab chadiid kan ana ma haggagt al‑cheyy al‑halaf beyah Allah le Dawuud.
Achaan Allah gaal yichiil al‑muluk min aayilat Chaawuul wa yantiih le Dawuud.Wa hu yahkim fi Bani Israaʼiil wa Bani Yahuuza min Daan fi l‑munchaakh lahaddi Biir Sabʼa fi l‑wati. 
Wa Ichbuuchat ma yagdar yuguul kilme waahide kula le Abniir achaan hu khaayif minnah.
Wa khalaas,Abniir rassal naas le Dawuud wa gaal leehum : Amchu guulu le Dawuud :‹ Yaatu yahkim al‑balad di ?› Wa guulu leyah battaan :‹ Khalli yisawwi maʼaayi muʼaahada wa ana nisaaʼidah wa kulla Bani Israaʼiil yindammo leyah.› 
Wa Dawuud gaal : Sameh !Nisawwi maʼaak muʼaahada.Wa laakin natlub minnak cheyy waahid.Gubbaal ma taji tigaabilni,jiib leyi marti Mikaal bineeyit Chaawuul.Wa baʼad da,taʼaal gaabilni. 
Wa Dawuud rassal naas le Ichbuuchat wileed Chaawuul wa gaal : Gabbil leyi marti Mikaal al‑ana akhadtaha be miya khulaf hana l‑Filistiyiinal‑ana kataltuhum. 
Wa khalaas,Ichbuuchat rassal maragooha le Mikaal min beet raajilha Faltiyiil wileed Layich.
Wa raajilha taabaʼha be baki lahaddi hillit Bahuriim.Wa laakin Abniir gaal leyah : Yalla gabbil amchi beetak ! Wa khalaas,hu gabbal macha beetah.
Wa Abniir lamma chuyuukh Bani Israaʼiil wa hajja leehum wa gaal : Min zamaan,intu dawwartu Dawuud yabga malikku.
Wa hassaʼ da,darrujuuh !Achaan fi sabab Dawuud,Allah gaal :‹ Be waasitat abdi Dawuud,ana ninajji chaʼabi Bani Israaʼiil min iid al‑Filistiyiin wa min kulla udwaanhum.› 
Wa Abniir hajja be nafs al‑kalaam da le kubaaraat gabiilat Banyaamiin.Wa baʼad da,gamma wa macha le Dawuud fi Hibruun kallam leyah be niiyit Bani Israaʼiil wa kulla gabiilat Banyaamiin.
Wa wakit Abniir macha bakaan Dawuud fi Hibruun,chaal maʼaayah 20 raajil.Wa Dawuud sawwa leehum aazuuma.
Wa Abniir gaal le Dawuud : Khalli namchi nilimm kulla Bani Israaʼiil le yindammo leek inta,ya siidi al‑malik.Wa humman yisawwu maʼaak muʼaahada wa inta tahkim fi ayyi bakaan al‑galbak yidoorah. Wa khalaas,Dawuud khallaah macha.Wa Abniir faat be l‑salaama.
Wa baʼad chiyya,Yuwaab wa naas Dawuud gabbalo min al‑harib wa jaabo maʼaahum khaniime katiire.Wa fi l‑wakit da,Abniir khalaas ma fiih fi Hibruun achaan Dawuud khallaah macha be l‑salaama.
Wa wakit Yuwaab wa kulla l‑askar al‑maʼaayah wassalo,khabbaroohum kadar Abniir wileed Niir ja bakaan al‑malik wa hu khallaah macha be l‑salaama.
Wa Yuwaab gaabal al‑malik wa gaal : Da chunu al‑sawweetah da ?Maala Abniir ja leek hini wa inta khalleetah macha ? 
Wa Yuwaab gaal battaan : Abniir wileed Niir da,inta taʼarfah tamaam kadar hu ja leek le yukhuchchak wa yaʼarif marigiinak wa jaytak wa yichiif kulla cheyy al‑inta gaaʼid tisawwiih. 
Wa tawwaali,Yuwaab marag min bakaan Dawuud wa rassal naas wara Abniir wa humman gabbalooh min Biir Siira.Wa laakin Dawuud ma indah khabar.
Wa wakit Abniir gabbal ja fi Hibruun,Yuwaab laagaah fi khachum baab al‑hille wa tarrafah misil yidoor yihajji leyah be achiir.Wa tawwaali,taʼanah fi batnah wa katalah.Wa be da,hu alkaffa al‑taar hana akhuuh Asaahiil.
Wa wakit Dawuud simiʼ be cheyy al‑kaan da,gaal : Ana wa mamlakati bariyiin giddaam Allah min dimmit Abniir wileed Niir ila l‑abad.
Wa khalli al‑dimme di tagaʼ fi raas Yuwaab wa zurriiytah.Wa khalli daayman waahidiin minhum yakrubhum marad al‑bajal aw marad al‑jismi aw yisawwu khidmit al‑awiin aw yumuutu fi l‑harib aw yatʼabo min al‑juuʼ. 
Wa be misil da,Yuwaab wa akhuuh Abichaay katalo Abniir achaan hu katal akhuuhum Asaahiil fi l‑harib al‑kaan fi hillit Gibʼuun.
Wa fi l‑bakaan da,Dawuud gaal le Yuwaab wa le kulla l‑naas al‑maʼaayah : Charrutu khulgaanku wa albaso khulgaan hana chuwaalaat le tiwassufu hizinku le Abniir. Wa Dawuud macha wara l‑janaaza.
Wa dafano janaazit Abniir fi Hibruun.Wa Dawuud baka chadiid fi l‑khabur wa kulla l‑naas al‑maʼaayah bako.
Wa Dawuud wassaf hiznah le Abniir be khine wa gaal : Ya Abniir,maalak tumuut misil al‑mukhaffal ?
Iideenak ma marbuutiinwa rijileenak kula ma mujanzariin.Wa mootak misil al‑naadumal‑katalooh mujrimiin. Wa kulla l‑naas al‑haadiriin gaaʼidiin yabku fi chaan Abniir.
Wa baʼad da,naasah le Dawuud jo le yantuuh akil wa da gubbaal al‑harraay ma tagaʼ.Wa laakin Dawuud halaf wa gaal : Khalli al‑Rabb yiʼaakhibni ikhaab chadiid kan ana akalt khubza walla cheyy aakhar gubbaal al‑harraay ma tagaʼ. 
Wa kulla l‑naas chaafo siyaamah wa rido beyah.Wa be misil da,kulla l‑naas radyaaniin be kulla cheyy al‑malik gaaʼid yisawwiih.
Wa fi l‑yoom da,kulla naas Bani Yahuuza wa kulla Bani Israaʼiil irfo kadar katil Abniir wileed Niir da,ma be amur min al‑malik.
Wa l‑malik gaal le masaaʼiilah : Aʼarfu kadar al‑yoom khaayid kabiir maat fi Israaʼiil.
Wa l‑yoom kan masahooni wa darrajooni malik kula,ana naʼarif kadar ma indi gudra.Laakin Yuwaab wa Abichaay awlaadha le Saruuya,humman dool gawiyiin.Wa khalli Allah yiʼaakhibhum fi l‑fasaala al‑sawwooha. 
Wa wakit Ichbuuchat wileed Chaawuul simiʼ kadar Abniir maat fi Hibruun,hu anbahat marra waahid.Wa kulla Bani Israaʼiil anbahato.
Wa Ichbuuchat indah kubaaraat askar itneen.Al‑waahid usmah Baʼana wa l‑taani usmah Rikaab.Wa humman iyaal Rimmuun al‑min hillit Biiruut min gabiilat Banyaamiin.Wa hillit Biiruut mahsuuba le turaab Banyaamiin.
Wa zamaan,naas hillit Biiruut arrado wa macho hillit Gitaayim wa gaʼado hinaak lahaddi l‑yoom.
Wa Yuunataan wileed Chaawuul indah wileed rijileenah maato.Wa da hasal wakit jaabo khabar moot Chaawuul wa Yuunataan min hillit Yazraʼiil.Wa fi l‑wakit daak,al‑wileed indah khamsa sana.Wa l‑mara al‑takurbah chaalatah wa muʼarride beyah wa min al‑saʼjaal,hu wagaʼ minha.Wa be sabab da,rijileenah maato.Wa l‑wileed da usmah Mafiibuchat.
Wa Rikaab wa Baʼana iyaal Rimmuun al‑min hillit Biiruut macho bakaan Ichbuuchat wakit al‑harraay haamiye.Wa hu raagid yinjamma.
Wa humman dakhalo fi l‑beet misil yidooru yichiilu gameh wa taʼanooh fi batnah wa katalooh.Wa baʼad da,Rikaab wa akhuuh Baʼana arrado.
Wa wakit dakhalo fi l‑beet,ligooh raagid fi sariirah fi lubb beetah gaaʼid yinjamma.Wa khalaas,taʼanooh katalooh wa gataʼo raasah wa arrado beyah.Wa humman raakho tuul al‑leel fi l‑derib al‑maachi waadi al‑Urdun.
Wa jaabo raas Ichbuuchat le Dawuud fi Hibruun wa gaalo leyah : Ya siidna al‑malik,fi chaanak inta al‑yoom Allah aakhab Chaawuul wa zurriiytah.Wa hassaʼ da,daahu raas Ichbuuchat wileed Chaawuul,aduuk al‑dawwar yaktulak. 
Wa Dawuud radda le Rikaab wa akhu Baʼana iyaal Rimmuun al‑min hillit Biiruut wa gaal leehum : Nahlif be Allah al‑Hayy al‑fadaani min kulla cheyy fasil !
Ana nuguul leeku,zamaan naadum waahid khabbaraani be moot Chaawuul wa hu yahsib jaab leyi khabar halu.Laakin ana karabtah wa kataltah fi Sikhlaag.Wa di natiijat al‑khabar al‑hu jaabah.
Wa laakin intu dool fasliin marra waahid.Kataltu leeku naadum saalih fi lubb beetah fi sariirah !Wa be sabab al‑dimme di,ana niʼaakhibku wa nuguchchuku min al‑ard. 
Wa Dawuud amar naasah yaktulu Rikaab wa Baʼana.Wa humman kataloohum wa gataʼo iideehum wa rijleehum wa allago jisassuhum jamb al‑rahad al‑fi Hibruun.Wa laakin raas Ichbuuchat kamaan,chaalooh wa dafanooh fi khabur Abniir fi Hibruun.
Wa kulla gabaayil Bani Israaʼiil jo le Dawuud fi Hibruun wa gaalo leyah : Chiif !Aniina min dammak wa lahamak.
Wa zamaan wakit Chaawuul malikna,inta gaaʼid tuguud deech Bani Israaʼiil.Wa fi l‑wakit daak bas,Allah gaal leek :‹ Inta tabga raaʼi le chaʼabi Bani Israaʼiil wa tahkim fooghum.› 
Wa kulla chuyuukh Bani Israaʼiil jo le Dawuud fi Hibruun wa hu sawwa maʼaahum muʼaahada giddaam Allah.Wa humman masahooh wa darrajooh malik fi Bani Israaʼiil.
Wa Dawuud indah 30 sana wakit bigi malik wa hakam 40 sana.
Wa hu hakam fi Bani Yahuuza 7 sana wa nuss fi Hibruun.Wa baʼad da,hakam fi kulla Bani Israaʼiil wa Bani Yahuuza 33 sana fi Uruchaliim.
Wa yoom waahid,Dawuud wa naasah gammo min Hibruun wa macho Uruchaliim le yihaarubu al‑Yabuusiyiin al‑saakniin fiiha.Wa l‑Yabuusiyiin gaalo le Dawuud : Inta ma tagdar tadkhul fi l‑hille di !Hatta al‑amyaaniin wa l‑mukarsahiin kula yagdaro yadharook. Wa be l‑kalaam da,humman yahsubu Dawuud ma yagdar yichiil al‑hille.
Wa be da kula,Dawuud chaal bakaanhum al‑gawi al‑usmah Sahyuun.Wa l‑bakaan da,sammooh madiinat Dawuud.
Wa fi l‑yoom da,Dawuud gaal le naasah : Kan ayyi naadum yidoor yahjim al‑Yabuusiyiin,khalli yadkhul leehum be l‑majra al‑yadkhul beyah al‑almi al‑fi tihit al‑ard wa yalhaghum.Wa kan le l‑mukarsahiin wa l‑amyaaniin dool,ana nakrahhum. Wa fi chaan da,al‑masal buguul : Al‑amyaaniin wa l‑mukarsahiin ma yadkhulu beet Allah. 
Wa Dawuud sakan fi l‑bakaan al‑gawi da wa sammaah madiinat Dawuud.Wa baʼad da,bana durdur al‑difaaʼ al‑sammooh Millu al‑gaaʼid ambeen al‑ziraaʼa wa maskanah.
Wa gudrat Dawuud gaaʼide tiziid be ziyaada achaan Allah al‑Ilaah al‑Gaadir gaaʼid maʼaayah.
Wa Hiiraam malik balad Suur rassal naas le Dawuud wa waddo leyah hatab al‑arz.Wa rassal najjaariin al‑hatab wa naas al‑yagtaʼo al‑hajar le yabnu beet le Dawuud.
Wa be da,Dawuud irif kadar Allah sabbatah malik fi Bani Israaʼiil.Wa Allah zaad darajat mulkah fi chaan chaʼabah Bani Israaʼiil.
Wa wakit Dawuud gamma min Hibruun wa ja fi Uruchaliim,akhad awiin aakharaat wa chaal sirriiyaat.Wa hinna wildan leyah awlaad wa banaat.
Wa daahu asaame awlaad Dawuud al‑wildoohum leyah fi Uruchaliim.Humman Chammuuʼ wa Chuubaab wa Naataan wa Suleymaan
wa Yibhaar wa Alichuuʼ wa Nafag wa Yafiiʼa
wa Alichamaʼ wa Aliyaadaʼ wa Alifaalat.
Wa wakit al‑Filistiyiin simʼo kadar Dawuud masahooh wa darrajooh malik fi Bani Israaʼiil,kulluhum gammo macho le yifattuchuuh.Wa laakin Dawuud simiʼ beehum wa macha gaʼad fi bakaanah al‑gawi.
Wa l‑Filistiyiin jo le l‑harib wa rasso fi waadi Rafaayiin.
Wa Dawuud saʼal Allah wa gaal : Namchi nihaarib al‑Filistiyiin walla ?Inta tisallimhum fi iidi walla ? Wa Allah radda le Dawuud wa gaal : Amchi haaribhum wa akiid ana nisallimhum leek fi iidak. 
Wa Dawuud macha hillit Baʼal Faraasiim wa haarabaahum le l‑Filistiyiin hinaak wa annasar fooghum.Wa gaal : Allah fatah leyi derib wa darabt udwaani misil al‑seel. Wa be sabab da bas,al‑bakaan da sammooh Baʼal Faraasiim (maʼanaatah al‑Rabb al‑darab).
Wa l‑Filistiyiin khallo asnaamhum fi l‑bakaan da wa Dawuud wa naasah chaaloohum.
Wa battaan al‑Filistiyiin jo le l‑harib wa rasso fi waadi Rafaayiin.
Wa Dawuud saʼal Allah.Wa Allah gaal leyah : Ma tamchi tahjimhum be giddaam laakin hawwig leehum be wara min jiihat al‑chadar wa garrib leehum.
Wa wakit simiʼt haraka misil khatwaat al‑rijil fi raas al‑chadar,tawwaali amchi ahjimhum !Achaan Allah macha giddaamak le yadrub askar al‑Filistiyiin. 
Wa Dawuud sawwa kulla cheyy misil Allah amarah beyah.Wa khalaas,haarab al‑Filistiyiin wa taradaahum min hillit Gabaʼ lahaddi madkhal hillit Gaazar.
Wa Dawuud lamma battaan 30 000 raajil min ahsan al‑muhaaribiin hana Bani Israaʼiil.
Wa gamma maʼa kulla l‑naas dool wa macho hillit Baʼla Yahuuza achaan yijiibu min hinaak sanduug al‑Rabb.Wa da l‑sanduug al‑foogah usum Allah al‑Gaadir,hu al‑archah gaaʼid been al‑makhluugiin al‑samaawiyiin al‑masnuuʼiin fi sidaadit al‑sanduug.
Wa humman chaalo sanduug al‑Rabb min beet Abinadaab al‑gaaʼid fi raas al‑hajar wa khattooh fi kaarro jadiid.Wa awlaad Abinadaab,Uzza wa Akhyu,gaado al‑kaarro
al‑gaaʼid foogah sanduug al‑Rabb wa Akhyu maachi giddaamah.
Wa Dawuud wa kulla Bani Israaʼiil gaaʼidiin yalʼabo giddaam sanduug Allah fi hiss aalaat al‑sawwoohum be hatab al‑sarwi misil al‑jigindiiye wa amsibeybe wa l‑tambal wa l‑bukhsa wa l‑nuggaara.
Wa wakit wassalo fi l‑madagg hana Naakuun,al‑bagar attartaʼo wa Uzza madda iidah wa karab sanduug al‑Rabb.
Wa Allah khidib khadab chadiid didd Uzza wa tawwaali darabah achaan khataayah.Wa Uzza wagaʼ maat hinaak jamb sanduug al‑Rabb.
Wa Dawuud ziʼil zaʼal chadiid achaan Allah khidib didd Uzza wa darabah.Wa samma al‑bakaan da Faaris Uzza (maʼanaatah darab Uzza) wa l‑usum da gaaʼid lahaddi l‑yoom.
Wa fi l‑yoom da,Dawuud khaaf khoof chadiid min Allah wa gaal : Kan ke da,kikkeef nagdar nijiib sanduug Allah fi beeti ? 
Wa Dawuud aba ma yiwaddi sanduug Allah fi beetah fi madiinat Dawuud.Wa laakin waddaah fi beet Ubeed Adoom al‑min hillit Gaat.
Wa sanduug Allah gaʼad talaata chahar fi beet Ubeed Adoom.Wa Allah baarak Ubeed Adoom wa kulla aayiltah.
Wa jo khabbarooh le l‑malik Dawuud kadar Allah baarak Ubeed Adoom wa kulla aayiltah wa ayyi cheyy al‑indah achaan sanduug al‑Rabb gaaʼid fi beetah.Wa khalaas,Dawuud gamma macha chaal sanduug al‑Rabb min beet Ubeed Adoom wa waddaah fi madiinat Dawuud be farah.
Wa wakit al‑naas al‑chaalo sanduug Allah yisawwu sitte khatwa,Dawuud yadbah toor wa ijil samiin.
Wa Dawuud gaaʼid yalʼab be kulla gudurtah giddaam Allah wa laabis khalag gisayyir misil rujaal al‑diin.
Dawuud wa kulla Bani Israaʼiil waddo sanduug Allah fi Uruchaliim be zakhraat wa daribiin buug.
Wa wakit jaabo sanduug Allah fi madiinat Dawuud,Mikaal bineeyit Chaawuul gaaʼide tichiif min al‑chubbaak wa hi chaafat al‑malik Dawuud gaaʼid yalʼab wa yinattit giddaam Allah.Wa khalaas,hi abatah min daakhil galibha.
Wa humman jaabo sanduug Allah wa khattooh fi bakaanah fi lubb al‑kheema al‑Dawuud jahhazaaha leyah.Wa baʼad da,Dawuud gaddam le Allah dahaaya muharragiin wa dahaaya salaama.
Wa wakit Dawuud gaddam al‑dahaaya al‑muharragiin wa dahaaya al‑salaama dool khalaas,hu baarak Bani Israaʼiil be usum Allah al‑Gaadir.
Wa baʼad da,Dawuud gassam akil le kulla chaʼab Bani Israaʼiil,mara wa raajil.Le ayyi waahid,antaah khubza wa abbuud hana tamur wa abbuud hana inab.Wa khalaas,kulla l‑chaʼab chatto wa ayyi waahid gabbal beetah.
Wa Dawuud gabbal beetah le yibaarik aayiltah.Wa Mikaal bineeyit Chaawuul maragat tilaagiih wa gaalat : Da ma eeb leek inta malik Bani Israaʼiil ?Al‑yoom khalleet jildak aryaan giddaam khaddaamaat naasak misil naadum al‑ma yanfaʼ yisawwiih ! 
Wa Dawuud gaal le Mikaal : Ana sawweet al‑cheyy da giddaam Allah al‑azalaani ana akheer min abuuki wa aayiltah.Wa sawwaani kabiir hana chaʼabah Bani Israaʼiil.Wa ana nafrah battaan ziyaada giddaam Allah.
Aywa !Kan tiʼayyiriini wa tiʼayyibiini kula,nafrah.Wa laakin al‑khaddaamaat deel yicharrifanni. 
Wa Mikaal bineeyit Chaawuul ma ligat sakhiir lahaddi maatat.
Wa baʼad Allah nasarah le l‑malik Dawuud fi kulla udwaanah al‑mujaawiriinah,khalaas hu sakan fi beetah be l‑salaama.
Wa yoom waahid,al‑malik gaal le l‑nabi Naataan : Chiif,ana saakin fi beet jamiil hana hatab al‑arz.Wa laakin sanduug al‑Rabb gaaʼid fi kheema bas. 
Wa Naataan radda le l‑malik wa gaal : Amchi sawwi kulla cheyy al‑fi galbak achaan Allah maʼaak. 
Wa laakin fi l‑leele di,Allah hajja le Naataan wa gaal :
 Amchi guul le abdi Dawuud :‹ Daahu Allah gaal :“Da ma inta al‑tabni leyi beet al‑ana naskun foogah.
Achaan ana abadan ma sakant fi beet min yoom al‑ana maragt Bani Israaʼiil min Masir lahaddi l‑yoom.Wa laakin ana sirt maʼaahum wa sakant fi kheema.
Wa fi ayyi bakaan,ana sirt maʼa kulla Bani Israaʼiil.Wa ana abadan ma kallamt le waahid min kubaaraat gabaayil Bani Israaʼiil al‑ana amartuhum le yahkumu foog chaʼabi wa la saʼaltah maala ma bana leyi beet hana hatab al‑arz.” ›
 Wa hassaʼ da,amchi guul le abdi Dawuud :‹ Daahu Allah al‑Gaadir gaal :“Ana jibtak min sarhit al‑khanam achaan tabga kabiir hana chaʼabi Bani Israaʼiil.
Wa ana kunt maʼaak fi ayyi bakaan al‑inta macheet foogah wa gachcheet kulla udwaanak min giddaamak.Wa nisawwi usmak aali misil al‑asaame hana l‑naas al‑kubaar fi l‑ard.
Wa ana nanti bakaan le chaʼabi Bani Israaʼiil wa nimakkinhum.Wa humman yaskunu fi l‑bakaan da bala khoof.Wa naas fasliin ma yazulmuuhum battaan misil awwal.
Wa min wakit al‑ana kallaft hukkaam fi chaʼabi Bani Israaʼiil,ana najjeetak min kulla udwaanak.Wa nikhabbirak kadar ana Allah nisabbit beet aayiltak.
Wa wakit ayyaamak yikammulu,tumuut wa talhag abbahaatak.Wa ana naʼazil waahid min zurriiytak,hu al‑yamrug min sulbak,wa ana nisabbit mulkah.
Wa hu bas al‑yabni beet le yimajjudu foogah usmi wa ana nisabbit aayiltah fi l‑muluk ila l‑abad.
Wa ana nabga leyah abuuh wa hu yabga leyi ibni.Wa kan ma maachi adiil,ana niʼaddibah misil al‑insaan yiʼaddib iyaalah.
Wa laakin ma nichiil minnah rahmati misil chiltaha min Chaawuul al‑ana tarraftah achaan inta tabga malik.
Wa aayilat beetak tahkim daayman baʼadak wa mulkak yasbit ila l‑abad.”› 
Wa Naataan hajja le Dawuud be kulla l‑kalaam al‑gaalah leyah Allah fi l‑ruʼya di.
Wa l‑malik Dawuud dakhal fi l‑kheema fi hadarat Allah wa gaal : Ana yaatu,ya Allah Rabbi ?Wa aayilti tisaawi chunu lahaddi tantiini daraja misil di ?
Wa da cheyy hayyin saakit leek inta,ya Allah Rabbi,wa inta aahadt aayilat beeti ana abdak fi l‑mustakhbal.Wa ya Allah Rabbi,cheyy misil da yichaabih leyi ana al‑insaani walla ?
Ya Allah Rabbi,inta taʼarifni tamaam ana abdak.Wa nagdar nuguul chunu battaan ?
Wa be sabab kalaamak wa niiytak,inta sawweet leyi al‑achya al‑kubaar dool wa arraftuhum leyi ana abdak.
Ya Allah al‑Rabb,inta al‑akbar.Inta ma indak chabiih wa abadan ma fi ilaah illa inta.Wa da hasab kulla l‑kalaam al‑simiʼnaah.
Fiyah umma fi kulla l‑ard misil chaʼabak Bani Israaʼiil walla ?Ya Rabb,inta fadeethum wa sawweethum chaʼabak achaan usmak yabga aali.Wa inta sawweet ajaayib kubaar al‑bikhawwufu le baladak wa giddaam chaʼabak al‑inta fadeethum le nafsak min balad Masir.Wa taradt al‑umam al‑aakhariin wa ilaahaathum giddaam chaʼabak.
Wa inta sabbatt chaʼabak Bani Israaʼiil le yabgo daayman chaʼabak halaalak.Ya Allah,inta bigiit leehum Ilaahhum.
Wa hassaʼ da,ya Allah Ilaahi,al‑kalaam al‑gultah foogi ana abdak wa foog aayilti da,khalli yilhaggag ila l‑abad.Wa tammim kulla cheyy al‑gultah.
Wa khalli yimajjudu usmak ila l‑abad wa yuguulu :‹ Allah al‑Gaadir,hu bas Ilaah Bani Israaʼiil.› Wa khalli beeti ana abdak Dawuud yagood saabit giddaamak.
Achaan inta zaatak,ya Allah al‑Gaadir Ilaah Bani Israaʼiil,khabbartini ana abdak wa gult leyi :‹ Nisabbit beet aayiltak fi l‑muluk. › Wa fi chaan da,ana abdak ligiit al‑chajaaʼa wa gaddamt leek al‑sala di.
Wa hassaʼ da,ya Allah Rabbi,inta bas al‑Ilaah wa kalaamak hagg.Wa inta aahadtini ana abdak be kulla l‑kheer da.
Wa khalaas hassaʼ da,akhbal suʼaali wa baarik aayilti ana abdak le yamulku giddaamak ila l‑abad.Ya Allah Rabbi,achaan inta bas gult be barakatak,aayilat beeti talga baraka daayme. 
Wa baʼad da,Dawuud haarab al‑Filistiyiin wa annasar fooghum.Wa galaʼ sultit hukumhum.
Hu annasar fi naas Muwaab wa raggadaahum fi l‑ard wa gaawasaahum be habil.Wa khattaahum be majmuuʼaat wa fi ayyi talaata majmuuʼa,yaktul majmuuʼteen.Wa naas balad Muwaab gaʼado tihit hukum Dawuud wa yikaffu miiri.
Wa Dawuud annasar fi Hadadʼaazar wileed Rahuub malik Suuba.Wa da fi l‑wakit al‑Hadadʼaazar dawwar yichiil battaan mantagat bahar al‑Furaat.
Wa Dawuud karab min Hadadʼaazar 1 700 masaajiin min siyaad al‑kheel wa 20 000 askar maachiin be rijleehum.Wa hu gattaʼ araagiib hana l‑kheel al‑yukurru arabaat al‑harib wa khalla minhum illa 100 kheel.
Wa naas balad Araam jo min Dimachkh le yafzaʼo le Hadadʼaazar malik Suuba.Wa laakin Dawuud katal min naas Araam 22 000 raajil.
Wa Dawuud khatta muhaafiziin fi l‑Araamiyiin al‑gaaʼidiin tihit hukum madiinat Dimachkh.Wa l‑Araamiyiin gaʼado tihit hukum Dawuud wa gaaʼidiin yikaffu miiri.Wa Allah anta al‑nasur le Dawuud fi ayyi bakaan al‑yamchi foogah.
Wa Dawuud galaʼ darag hana dahab min hurraas Hadadʼaazar wa waddaahum Uruchaliim.
Wa min Baatah wa Biiruutaay hillaal Hadadʼaazar,al‑malik Dawuud galaʼ nahaas katiir.
Wa Tuuʼi malik balad Hamaat simiʼ kadar Dawuud annasar fi kulla askar Hadadʼaazar.
Khalaas,rassal wileedah Yuuraam le yisallimah wa yachkurah achaan Dawuud haarab Hadadʼaazar wa annasar foogah.Wa gubbaal da,Tuuʼi wa Hadadʼaazar humman udwaan.Wa Yuuraam wileed Tuuʼi jaab le Dawuud muʼiddaat katiiriin hana fudda wa dahab wa nahaas.
Wa l‑muʼiddaat al‑jaabaahum leyah dool,Dawuud khassasaahum le Allah.Wa da misil awwal kula,hu khassas le Allah al‑fudda wa l‑dahab al‑chaalaahum min al‑umam al‑annasar fooghum.
Wa l‑umam dool humman al‑Adoomiyiin wa l‑Muwaabiyiin wa Bani Ammuun wa l‑Filistiyiin wa l‑Amaalikh.Wa kulla l‑khaniime al‑chaalaaha min Hadadʼaazar wileed Rahuub malik hillit Suuba,di kula hu khassasaaha le Allah.
Wa Dawuud annasar fi l‑Araamiyiin fi waadi al‑Mileh wa katal minhum 18 000 raajil wa usmah bigi taaliʼ be ziyaada.
Wa Dawuud khatta muhaafiziin fi ayyi bakaan fi balad Adoom wa kulla l‑Adoomiyiin gaʼado tihit hukmah.Wa Allah anta al‑nasur le Dawuud fi ayyi bakaan al‑yamchi foogah.
Wa Dawuud malak fi kulla balad Israaʼiil.Wa hakam fi kulla chaʼabah be l‑hagg wa l‑adaala.
Wa Yuwaab wileedha le Saruuya,hu khaayid al‑deech wa Yahuuchafat wileed Akhiluud,hu kaatib al‑yizakkir al‑malik
wa Saduukh wileed Akhituub wa Akhiimalik wileed Abiyaatar,humman dool rujaal diin wa Saraaya,hu kaatib hana l‑malik.
Wa Banaaya wileed Yahuuyadaʼ,hu masʼuul fi l‑Kiritiyiin wa fi l‑Filtiyiin wa humman dool hurraas al‑malik.Wa awlaad Dawuud,humman rujaal diin.
Wa yoom waahid,Dawuud saʼal wa gaal : Hal faddal naadum waahid min aayilat Chaawuul al‑nagdar nisawwi leyah kheer fi chaan Yuunataan walla ? 
Wa fi beet Chaawuul,fiyah khaddaam waahid usmah Siiba wa jaabooh bakaan Dawuud.Wa l‑malik saʼalah wa gaal : Inta bas Siiba walla ? Wa hu radda wa gaal : Aywa,ana abdak. 
Wa l‑malik gaal : Hal ma faddal naadum waahid min aayilat Chaawuul al‑nagdar nisawwi leyah kheer al‑Rabb walla ? Wa Siiba radda le l‑malik wa gaal : Faddal wileed waahid hana Yuunataan al‑rijileenah maytiin. 
Wa l‑malik gaal : Gaaʼid ween ? Wa Siiba radda leyah wa gaal : Hu gaaʼid fi hillit Luudabaar fi beet Makiir wileed Amiyiil. 
Wa l‑malik Dawuud rassal jaabooh min beet Makiir wileed Amiyiil fi hillit Luudabaar.
Wa wakit Mafiibuchat wileed Yuunataan wileed Chaawuul wassal bakaan Dawuud,wagaʼ be wijhah wa sajad giddaamah.Wa Dawuud saʼalah wa gaal : Da inta Mafiibuchat walla ? Wa hu radda wa gaal : Aywa,ana abdak. 
Wa Dawuud gaal leyah : Ma takhaaf.Ana nisawwi leek kheer fi chaan al‑amaan al‑indi le abuuk Yuunataan.Wa nantiik kulla ziraaʼa hana jiddak Chaawuul.Wa inta taakul maʼaayi daayman fi beeti. 
Wa Mafiibuchat sajad wa gaal : Ana abdak misil kalib mayyit.Maala tihimm beyi ? 
Wa l‑malik naadaah le Siiba khaddaam Chaawuul wa gaal leyah : Kulla cheyy al‑hana siidak Chaawuul wa aayiltah,ana nantiih le wileed wileedah Mafiibuchat.
Inta wa iyaalak wa khaddaamiinak tahartu leyah.Wa l‑intaaj,tijiibuuha le wileed Yuunataan wileed siidak achaan yiʼiich beeha.Wa Mafiibuchat wileed siidak yaakul daayman maʼaayi fi beeti. Wa Siiba da indah 15 awlaad wa 20 khaddaam.
Wa Siiba radda le l‑malik wa gaal : Ana abdak nisawwi kulla cheyy al‑siidi al‑malik amaraani beyah. Wa be misil da,khalaas Mafiibuchat gaaʼid yaakul daayman fi gasir al‑malik misil waahid min awlaadah.
Wa Mafiibuchat indah wileed waahid sakhayyar usmah Miika.Wa kulla l‑naas al‑saakniin fi beet Siiba gaaʼidiin yakhdumu le Mafiibuchat.
Wa Mafiibuchat sakan fi Uruchaliim achaan yamchi yaakul daayman fi beet al‑malik.Wa Mafiibuchat da,rijileenah maytiin.
Wa baʼad da,Nahaach malik Bani Ammuun maat wa wileedah Hanuun hakam fi badalah.
Wa Dawuud gaal : Nisawwi al‑kheer le Hanuun wileed Nahaach misil al‑kheer al‑abuuh sawwaah leyi. Wa Dawuud rassal masaaʼiilah le Hanuun achaan yikalwudu leyah fi moot abuuh.Wa wakit humman wassalo fi balad Bani Ammuun,
kubaaraat al‑balad gaalo le Hanuun siidhum : Hal le yicharrif abuuk bas Dawuud rassal naasah achaan yikalwudu leek walla ?La,hu rassal naasah misil jawaasiis achaan yiʼakkudu min al‑hille di wa baʼadeen yaju yichiiluuha. 
Wa khalaas,Hanuun karab masaaʼiil Dawuud wa zayyan nuss duguunhum wa gattaʼ khulgaanhum min ale jaʼabaathum.Wa baʼad da,taradaahum.
Wa khabbaro Dawuud be l‑ihaana al‑ziyaada al‑bigat fi naasah.Wa hu rassal leehum naadum le yuguul leehum : Agoodu fi hillit Ariiha lahaddi duguunku yugummu wa baʼad da,taʼaalu. 
Wa naas Bani Ammuun irfo kadar humman bigo makruuhiin le Dawuud.Wa khalaas,jannado murtazakha 20 000 askar min al‑Araamiyiin al‑min hillit Beet Rahuub wa min al‑Araamiyiin al‑min hillit Suuba wa 1 000 raajil min balad al‑malik Maʼaaka wa 12 000 min balad Toob.
Wa wakit Dawuud simiʼ be l‑cheyy da,rassal Yuwaab maʼa kulla l‑askar al‑fahaliin didduhum.
Wa Bani Ammuun kamaan marago wa rasso le l‑harib fi khachum baab al‑hille.Wa l‑Araamiyiin al‑min hillit Suuba wa l‑min hillit Rahuub wa naas Maʼaaka al‑min balad Toob,humman dool gaʼado taraf fi l‑khala.
Wa Yuwaab chaaf kadar hu wa naasah waajib yihaarubu majmuuʼteen,al‑waahide waraahum wa l‑aakhara giddaamhum.Wa khalaas,hu azzal naasah al‑chudaad min Bani Israaʼiil wa gaabalaahum le l‑Araamiyiin.
Wa naasah al‑faddalo kamaan,kallaf beehum akhuuh Abichaay wa humman gaabalo Bani Ammuun.
Wa baʼad da,Yuwaab gaal le Abichaay : Kan al‑Araamiyiin khalabooni,inta taji tafzaʼni.Wa kan Bani Ammuun khalabook,ana naji nafzaʼak.
Chidd heelak,khalli nabgo rujaal !Nidaafuʼu le chaʼabna wa le l‑hillaal al‑Ilaahna antaahum leena.Wa khalli Allah yisawwi al‑cheyy al‑yidoorah. 
Wa khalaas,Yuwaab wa l‑askar al‑maʼaayah macho le yihaarubu al‑Araamiyiin al‑gaaʼidiin taraf fi l‑khala.Wa l‑Araamiyiin dool arrado minhum.
Wa wakit Bani Ammuun chaafo al‑Araamiyiin arrado,humman kula arrado min Abichaay wa gabbalo hillithum.Wa khalaas,Yuwaab khalla minnah al‑duwaas didd Bani Ammuun wa gabbal Uruchaliim.
Wa laakin wakit al‑Araamiyiin chaafo kadar Bani Israaʼiil annasaro fooghum,humman macho wa lammo kulla naashum.
Wa l‑malik Hadadʼaazar rassal naas le yilimmu kulla l‑Araamiyiin al‑gaaʼidiin khaadi le bahar al‑Furaat.Wa humman lammo fi hillit Hilaam.Wa fi raashum Chubak khaayid deech Hadadʼaazar.
Wa wakit khabbarooh le Dawuud,hu kula lamma kulla askar Bani Israaʼiil wa gataʼ bahar al‑Urdun wa macha Hilaam.Wa l‑Araamiyiin rasso gaabalooh le Dawuud wa haarabooh.
Laakin askar al‑Araamiyiin arrado min Bani Israaʼiil.Wa wakit humman muʼarridiin,Dawuud wa askarah katalo 700 naas min siyaad arabaat al‑harib wa katalo 40 000 min siyaad al‑kheel.Wa darabo Chubak khaayid deech al‑Araamiyiin wa hu maat fi l‑bakaan da.
Wa wakit kulla l‑muluuk al‑gaaʼidiin tihit Hadadʼaazar irfo kadar Bani Israaʼiil annasaro fooghum khalaas,humman sawwo maʼaahum salaam wa gaʼado tihit hukumhum.Wa l‑Araamiyiin khaafo wa battaan ma jo fazaʼo le Bani Ammuun.
Wa fi l‑sana al‑jadiide,fi wakit al‑muluuk yamchu al‑harib,Dawuud rassal Yuwaab khaayid deechah wa naasah wa kulla Bani Israaʼiil fi l‑harib.Wa humman dammaro Bani Ammuun wa haasaro madiinat Rabba aasimathum.Wa laakin Dawuud gaʼad fi Uruchaliim.
Wa yoom waahid be achiiye,Dawuud gamma min furaachah wa gaaʼid yihawwig fi raas gasrah wa min foog,chaaf mara gaaʼide tilbarrad.Wa hi jamiile marra waahid.
Wa Dawuud rassal le yiʼakkudu min al‑mara di.Wa oorooh gaalo leyah : Di Batchaabaʼ bineeyit Aliʼaam.Wa hi marit Uriiya al‑min gabiilat al‑Hittiyiin. 
Wa khalaas,Dawuud rassal naas le yijiibuuha.Wa l‑mara di dahaabha khassalat wa hi jaat fi gasrah wa hu ragad maʼaaha.Wa baʼad da,hi gabbalat beetha.
Wa l‑mara di bigat khalbaane.Wa hi rassalat le Dawuud wa ooratah wa gaalat kadar hi khalbaane.
Wa tawwaali,Dawuud rassal le Yuwaab wa gaal : Rassil leyi Uriiya al‑Hitti. Wa khalaas,Yuwaab rassalah leyah.
Wa wakit Uriiya ja le Dawuud,hu saʼalah min aafiyit Yuwaab wa l‑askar wa khabar al‑harib.
Wa baʼad da,Dawuud gaal le Uriiya : Amchi beetak wa khassil rijileenak. Wa Uriiya marag min gasir al‑malik wa waraayah al‑malik rassal leyah hadiiye.
Wa laakin Uriiya ragad fi madkhal gasir al‑malik maʼa khaddaamiin siidah wa ma macha beetah.
Wa khabbarooh le Dawuud wa gaalo leyah : Daahu Uriiya ma macha beetah. Wa Dawuud saʼalah wa gaal : Inta ma dahaabak jiit min al‑safar ?Wa maala ma macheet beetak ? 
Wa Uriiya radda le Dawuud wa gaal : Sanduug Allah wa askar Bani Israaʼiil wa Bani Yahuuza saakniin fi khiyam wa siidi Yuwaab wa naasak al‑aakhariin gaaʼidiin barra fi l‑kadaade.Wa be da,kikkeef namchi beeti wa naakul wa nachrab wa nargud maʼa marti ?Da ma mumkin !Nahlif leek be hayaatak inta kadar cheyy misil da,abadan ma nisawwiih. 
Wa Dawuud gaal le Uriiya : Khalaas,al‑yoom kula agood hini.Wa ambaakir kamaan,nikhalliik tamchi. Wa Uriiya gaʼad fi Uruchaliim fi l‑yoom da wa ambaakir kula.
Wa Dawuud azamah fi gasrah le yaakul wa yachrab wa sakkarah.Wa be l‑leel,Uriiya marag wa macha ragad fi furaachah maʼa khaddaamiin al‑malik.Laakin ma macha beetah.
Wa be fajur,Dawuud katab jawaab le Yuwaab wa rassalah leyah be waasitat Uriiya.
Wa fi l‑jawaab da,Dawuud katab wa gaal : Gaddim Uriiya wa khuttah fi l‑bakaan al‑khatari marra waahid hana l‑harib al‑chadiid.Wa intu baʼʼudu minnah.Wa be da,al‑adu yadurbah wa hu yumuut. 
Wa Yuwaab gaaʼid yiraakhib fi l‑hille al‑haasarha.Khalaas,khatta Uriiya fi l‑bakaan al‑yaʼarfah gaaʼidiin foogah udwaanhum al‑fahaliin.
Wa askar al‑hille di marago wa hajamo Yuwaab wa katalo waahidiin min askarah wa naas Dawuud.Wa Uriiya al‑Hitti kula maat.
Wa Yuwaab rassal khabbarah le Dawuud be kulla cheyy al‑kaan fi l‑duwaas.
Wa anta amur le l‑mursaal da wa gaal : Baʼad kammalt hijeek le l‑malik be kulla cheyy al‑kaan fi l‑duwaas da,
akuun al‑malik yazʼal wa yuguul leek :‹ Maala intu garrabtu le l‑hille hatta daawastu ?Ma taʼarfu kadar humman yadurbuuku min al‑durdur walla ?
Wa ma fakkartu zamaan yaatu al‑katal Abiimalik wileed Yarbuuchat fi hillit Tiibis ?Ma mara bas zagalat foogah murhaaka min al‑durdur wa katalatah.Wa be da,maala intu garrabtu le l‑durdur ?› Wa kan al‑malik hajja leek misil da,inta rudd leyah wa guul :‹ Khaddaamak Uriiya al‑Hitti kula maat.› 
Wa l‑mursaal macha.Wa wakit wassal bakaan Dawuud,kallamah be kulla cheyy al‑Yuwaab kallafah beyah.
Wa gaal le Dawuud : Bani Ammuun dool bigo chudaad minnina wa marago barra min al‑hille wa hajamoona.Wa laakin aniina daawasnaahum lahaddi khachum baab al‑hille.
Wa fi l‑wakit da,siyaad al‑nuchchaab zarrago fi askarak min foog le l‑durdur.Wa waahidiin min askarak maato wa khaddaamak Uriiya al‑Hitti kula maat. 
Wa Dawuud gaal le l‑mursaal : Amchi chajjiʼah le Yuwaab wa guul leyah ma yihimm fi l‑cheyy da achaan fi l‑harba,daayman fi moot min hini wa min hinaak kula.Khalli yihaaribhum be chidde wa yidammir al‑hille di. 
Wa wakit Batchaabaʼ marit Uriiya simʼat be moot raajilha,hi hiznat le zoojha.
Wa baʼad wakt al‑hizin kammal khalaas,Dawuud rassal jaabooha leyah wa hu khattaaha fi beetah.Wa hi bigat leyah martah wa wildat leyah wileed.Wa laakin Allah khidib le Dawuud be sabab al‑cheyy al‑hu sawwaah.
Wa Allah rassal Naataan le Dawuud.Wa l‑nabi macha le Dawuud wa gaal leyah : Fiyah naaseen gaaʼidiin fi hille waahide.Al‑raajil al‑waahid khani wa l‑aakhar fagri.
Wa l‑khani da indah khanam wa bagar katiiriin.
Wa l‑fagri da ma indah cheyy,illa sakhala waahide bas al‑hu charaaha wa gaaʼid yirabbiiha.Wa hi gaaʼide takbur maʼaayah fi lubb iyaalah wa taakul min aklah wa tachrab min charaabah wa tunuum jambah.Wa hi bigat leyah misil bineeytah.
Wa yoom waahid,deef ja le l‑raajil al‑khani fi beetah.Wa laakin al‑khani hanna fi bahaaymah wa ma dawwar yichiil bahiime waahide min khanamah aw bagarah le yidayyif beeha deefah.Hu gamma macha chaal al‑sakhala hint al‑fagri da wa dayyaf beeha deefah. 
Wa wakit Dawuud simiʼ al‑kalaam da,ziʼil zaʼal chadiid didd al‑raajil al‑khani wa gaal le Naataan : Nahlif be Allah al‑Hayy,al‑raajil da waajib leyah al‑moot.
Wa waajib yikaffi arbaʼa khanam fi badal al‑sakhala di achaan hu sawwa fiʼil cheen wa ma hanna foogha. 
Wa khalaas,Naataan gaal le Dawuud : Al‑raajil da,inta zaatak !Wa daahu Allah Ilaah Bani Israaʼiil gaal :‹ Ana masahtak wa darrajtak malik fi Bani Israaʼiil wa najjeetak min iid Chaawuul.
Wa anteetak masʼuuliiye hana aayilat siidak Chaawuul wa anteetak awiinah kula.Wa anteetak masʼuuliiye hana Bani Israaʼiil wa Bani Yahuuza.Wa da kulla ke,kan chiyya leek,ana niziidak battaan ziyaada min da.
Wa maala ma karramt kalaami ana Allah ?Maala sawweet al‑cheyy al‑fasil da giddaami ?Inta katalt Uriiya al‑Hitti be l‑seef wa chilt martah wa sawweetha martak.Aywa,inta sallamtah le Bani Ammuun wa katalooh.
Wa min al‑yoom le giddaam,aayiltak yaktuluuhum be l‑seef.Achaan inta ma simiʼt kalaami ana Allah wa chilt marit Uriiya al‑Hitti wa sawweetha martak. ›
Wa hassaʼ da,daahu Allah gaal :‹ Ana niʼassis leek masiibe min lubb ahalak.Naglaʼ minnak awiinak wa nantiihin le waahid min ahalak wa hu yargud maʼaahin be l‑nahaar.
Aywa,inta sawweet al‑cheyy da be achiir laakin ana niwassifah giddaam kulla Bani Israaʼiil be l‑nahaar.› 
Wa Dawuud gaal le Naataan : Ana aʼtaraft be zanbi giddaam Allah. Wa Naataan gaal le Dawuud : Allah khafar leek zunuubak,inta ma tumuut.
Wa laakin inta hagart Allah wa isiitah wa be l‑sabab da,al‑wileed al‑wildooh leek da yumuut. 
Wa baʼad da,Naataan gabbal beetah.Wa Allah darab wileed marit Uriiya al‑wildatah le Dawuud wa hu bigi mardaan.
Wa Dawuud chahad al‑Rabb fi chaan al‑wileed wa gaaʼid yusuum.Wa wakit yamchi beetah be l‑leel,yargud fi l‑turaab.
Wa kubaaraat khaddaamiinah jo le yigawwumuuh min al‑turaab laakin hu aba ma yugumm wa ma dawwar yaakul maʼaahum.
Wa fi l‑yoom al‑saabiʼ,al‑wileed maat.Wa l‑masaaʼiil khaafo wa abo ma yikhabburu Dawuud be mootah.Wa gaalo : Wakit al‑wileed lissaaʼ hayy,aniina hajjeena leyah wa hu aba ma yasmaʼ kalaamna.Wa kikkeef nagdaro niʼooruuh moot al‑wileed da ?Akuun yisawwi al‑fasaala le nafsah. 
Wa wakit Dawuud chaaf masaaʼiilah gaaʼidiin yiwaswusu ambeenaathum,hu irif kadar al‑wileed da maat.Wa hu saʼalaahum wa gaal : Al‑wileed da maat walla ? Wa humman raddo leyah wa gaalo : Aywa siidna,hu maat. 
Wa khalaas,Dawuud gamma min al‑turaab albarrad wa alʼattar wa khayyar khulgaanah wa macha fi beet Allah wa sajad.Wa baʼad gabbal beetah,hu saʼal yantuuh akil.Wa hu akal.
Wa masaaʼiilah gaalo leyah : Da chunu al‑gaaʼid tisawwiih da ?Wakit al‑wileed lissaaʼ hayy,inta sumt wa bakeet.Wa hassaʼ wakit al‑wileed maat,inta tugumm wa taakul. 
Wa Dawuud radda leehum wa gaal : Wakit al‑wileed lissaaʼ hayy,ana sumt wa bakeet achaan gult akuun Allah yihinn foogi wa l‑wileed yiʼiich.
Wa laakin hassaʼ hu maat.Wa maala battaan nusuum ?Ana ma nagdar nigawwimah.Ana bas namchi nalhagah laakin hu abadan ma yaji leyi. 
Wa Dawuud sabbar martah Batchaabaʼ.Wa ragad maʼaaha wa hi bigat khalbaane wa baʼad da,wildat wileed wa hi sammatah Suleymaan.Wa Allah habbaah
wa gaalah le Dawuud be waasitat al‑nabi Naataan.Wa fi chaan da,al‑wileed sammooh Yadiidya (maʼanaatah mahbuub Allah).Wa da misil Allah gaalah.
Wa fi l‑wakit da,Yuwaab khaayid al‑deech macha hajam Rabba aasimat Bani Ammuun wa chaal aasimat al‑mamlaka.
Wa Yuwaab rassal naas le Dawuud wa gaal : Guulu le Dawuud ke :‹ Ana hajamt aasimat Rabba wa chilt minha al‑bakaan al‑indah almi.
Hassaʼ da,ajala limm al‑naas al‑faddalo wa taʼaal hawwig al‑madiina di wa chiilha inta zaatak.Achaan kan ana bas nichiilha,yinaaduuha be usmi.› 
Wa khalaas,Dawuud lamma kulla naasah wa gamma macha Rabba wa hajamha wa chaalha.
Wa chaal al‑taaj min raas Muulak sanam Bani Ammuun.Wa l‑taaj da hana dahab wa yawzin gariib 34 kiilo wa mujammal be hajar khaali.Wa khattooh fi raas Dawuud.Wa chaalo khaniime katiire min al‑madiina di.
Wa Dawuud chaal naas al‑madiina di wa khaddamaahum be gu khidme al‑yisawwuuha be munchaar wa khaazuug hana hadiid wa faas.Wa asaraahum fi salliliin al‑diringeel kula.Wa hu sawwa misil da fi kulla hillaal Bani Ammuun.Wa baʼad da,Dawuud wa kulla l‑naas gabbalo fi Uruchaliim.
Wa baʼad da,daahu al‑cheyy al‑kaan.Abchaluum wileed Dawuud indah akhut waahide jamiile usumha Taamaar.Wa Amnuun wileed Dawuud al‑aakhar habbaaha le Taamaar.
Wa l‑chahwa karabat Amnuun lahaddi mirid wa dawwar yargud maʼa akhtah Taamaar al‑hi lissaaʼ ma chaafat raajil.Wa hu ma ligi fursa wa da bigi leyah gaasi bilheen.
Wa Amnuun indah rafiig waahid usmah Yunadaab wileed Chimʼa akhu Dawuud.Wa Yunadaab da,hu najiid.
Wa yoom waahid,Yunadaab saʼalah le Amnuun wa gaal leyah : Ya wileed al‑malik,maalak ayyi ma sabaah inta kaslaan ?Ma tiʼooriini al‑sabab walla ? Wa Amnuun gaal leyah : Nihibb Taamaar akhut Abchaluum akhuuyi. 
Wa Yunadaab gaal leyah : Argud fi sariir wa sawwi nafsak mardaan.Wa wakit abuuk yaji leek fi beetak le yichiifak,guul leyah :‹ Min fadlak,anti izin le akhti Taamaar taji tantiini akil.Wa l‑akil da,khalli tisawwi giddaami nichiifah be eeni.Wa hi zaatha tijiibah leyi wa ana naakulah.› 
Wa khalaas,Amnuun ragad wa sawwa nafsah mardaan.Wa wakit al‑malik abuuh ja le yichiifah,hu gaal leyah : Min fadlak,anti izin le akhti Taamaar taji tisawwi leyi itneen kaʼak fi giddaami.Wa hi zaatha tantiini wa ana naakulah. 
Wa Dawuud rassal le Taamaar fi beetha wa gaal : Min fadulki,amchi bakaan akhuuki Amnuun wa sawwi leyah akil. 
Wa Taamaar machat beet akhuuha Amnuun wa ligatah raagid.Wa khalaas,hi chaalat dagiig wa ajjanatah wa sawwatah kaʼak fi giddaamah.
Wa baʼad da,chaalat al‑kaʼak da min al‑tahwa wa gaddamatah leyah achaan yaakul.Laakin hu aba ma yaakul wa gaal : Amurgu kulla l‑naas al‑gaaʼidiin maʼaayi. Wa khalaas,kulla l‑naas marago.
Wa Amnuun gaal le Taamaar : Waddi al‑kaʼak da fi l‑khurfa wa antiini naakulah. Wa khalaas,Taamaar chaalat al‑kaʼak al‑sawwatah wa waddatah le akhuuha Amnuun fi l‑khurfa.
Wa wakit hi gaddamatah leyah le yaakul,hu karabha wa gaal leeha : Taʼaali arugdi maʼaayi,ya akhti. 
Wa Taamaar gaalat leyah : La,ya akhuuyi,ma titallifni achaan cheyy misil da ma bisawwuuh fi Israaʼiil.Ma tisawwi al‑fasaala di !
Fakkir foogi,ana namchi ween be eebi da ?Wa fakkir fi nafsak,inta tabga misil matmuus fi Israaʼiil.Hassaʼ da,nachhadak hajji le abuuna al‑malik.Hu ma yaaba,yantiini leek. 
Wa laakin Amnuun aba ma yasmaʼ kalaamha.Hu gidir foogha wa ragad maʼaaha wa tallafha.
Wa baʼad da,Amnuun gamma kirihha ziyaada min al‑hubb al‑awwal indah leeha.Wa gaal leeha : Yalla !Gummi amchi. 
Wa hi gaalat leyah : Taridiinak leyi da,masiibe kabiire ziyaada min al‑cheyy al‑inta sawweetah. Laakin hu aba ma yasmaʼ kalaamha.
Wa naada khaddaamah wa gaal leyah : Hi di,atrudha min hini wa agfil al‑baab. 
Wa khalaas,khaddaam Amnuun taradaaha wa gafal al‑baab.Wa Taamaar laabse khalag khaali wa da lubaas hana banaat al‑muluuk al‑lissaaʼhin ma chaafan raajil.
Wa charratat khalagha min al‑hizin wa sabbat rumaad fi raasha wa khattat iideenha fi raasha wa maache wa tabki.
Wa akhuuha Abchaluum gaal leeha : Hal akhuuki Amnuun tallafki ?Hassaʼ da,ya akhti askuti,da akhuuki.Ma tifakkiri battaan fi l‑cheyy da. Wa Taamaar gaʼadat fi beet akhuuha Abchaluum misil mara baayre.
Wa wakit al‑malik Dawuud simiʼ be l‑cheyy al‑kaan da,hu ziʼil zaʼal chadiid.Wa laakin ma sawwa leyah cheyy achaan Amnuun da,hu wileedah al‑bikir wa hu yiriidah ziyaada.
Wa kan le Abchaluum kamaan,ma gaaʼid yihajji le Amnuun wa la be kheer wa la be charr.Hu kirihah achaan Amnuun tallaf akhtah Taamaar.
Wa baʼad santeen,Abchaluum wa l‑naas al‑yagtaʼo suuf khanamah gaaʼidiin fi hillit Baʼal Haasuur gariib le hillit Afraayim.Wa hu azam kulla akhwaanah awlaad al‑malik.
Abchaluum ja bakaan abuuh wa gaal leyah : Ya l‑malik,daahu al‑naas al‑yagtaʼo suuf al‑khanam gaaʼidiin bakaan ana abdak.Min fadlak,khalli al‑malik wa kulla masaaʼiilah yahdaro fi l‑hafla. 
Wa l‑malik gaal leyah : La,ya wileedi,aniina ma namchu kullina achaan da yabga leek tagiil. Wa laakin Abchaluum asarah le abuuh yamchi.Wa abuuh aba ma yamchi wa baarakah.
Wa Abchaluum gaal : Kan ke da,min fadlak khalli akhuuyi Amnuun yamchi maʼaana. Wa l‑malik gaal leyah : Maala tidoor hu yamchi maʼaak ? 
Wa battaan hu asarah le abuuh.Wa khalaas,al‑malik khalla Amnuun wa kulla awlaadah al‑aakhariin macho maʼa Abchaluum.Wa khalaas,hu sawwa aazuuma kabiire misil aazuumit al‑malik.
Wa Abchaluum antaah amur le khaddaamiinah wa gaal : Fakkuru adiil fi Amnuun.Wakit chiftuuh sikir wa ana gult leeku adurbuuh,gummu aktuluuh.Ma takhaafo achaan ana bas anteetku al‑amur da.Chiddu heelku wa abgo fahaliin ! 
Wa khalaas,al‑khaddaamiin katalo Amnuun be amur min Abchaluum.Wa tawwaali,awlaad al‑malik al‑aakhariin gammo jaro,ayyi waahid rikib fi bakhalah wa arrad.
Wa wakit humman lissaaʼhum fi l‑derib bas,khabbarooh le Dawuud wa gaalo leyah : Abchaluum katal kulla awlaad al‑malik !Waahid minhum kula ma faddal. 
Wa tawwaali,al‑malik gamma charrat khalagah wa wagaʼ fi l‑turaab min al‑hizin.Wa kulla masaaʼiilah waagfiin jambah,khulgaanhum mucharratiin min al‑hizin.
Wa Yunadaab wileed Chimʼa akhu Dawuud chaal al‑kalaam wa gaal : Khalli siidi al‑malik ma yifakkir kadar katalo kulla awlaadah.Amnuun wiheedah bas maat.Achaan Abchaluum chaal al‑niiye di min al‑yoom al‑Amnuun tallaf akhtah Taamaar.
Wa hassaʼ da,khalli siidi al‑malik ma yifakkir kadar kulla awlaadah maato.La,Amnuun wiheedah bas maat. 
Wa Abchaluum kula arrad.Wa wakit al‑haras hana gasir al‑malik rafaʼ raasah,chaaf naas katiiriin jaayiin be waraayah ale l‑hajar.
Wa Yunadaab gaal le l‑malik : Dool awlaad al‑malik bas jaayiin.Wa kulla l‑cheyy da kaan misil ana abdak gultah leek. 
Wa min Yunadaab kammal kalaamah ke bas,awlaad al‑malik wassalo.Wa gammo yabku wa l‑malik wa kulla masaaʼiilah al‑maʼaayah bako baki chadiid.
Wakit Abchaluum arrad,hu macha bakaan Talmaay wileed Amihuud malik hillit Gachuur.Wa fi kulla l‑wakit da,Dawuud gaaʼid fi hizin hana wileedah Amnuun.
Wa Abchaluum al‑arrad wa macha hillit Gachuur da,gaʼad talaata sana hinaak.
Wa l‑malik Dawuud khalla minnah mutaaradat Abchaluum achaan sabbarooh fi moot wileedah Amnuun.
Wa Yuwaab wileedha le Saruuya irif kadar Dawuud galbah dawwar Abchaluum.
Wa gamma rassal fi hillit Takhuuʼa le mara waahide al‑indaha hikma.Wa wakit al‑mara di jaat,hu gaal leeha : Min fadulki,sawwi nafiski haznaane wa albase khulgaan al‑hizin wa ma tilmassahe.Abge misil mara al‑haznaane min zamaan.
Wa amchi bakaan al‑malik wa guuli leyah al‑kalaam al‑ana niʼooriiki da. Wa Yuwaab gaal leeha al‑kalaam al‑waajib hi tuguulah.
Wa khalaas,al‑mara al‑min hillit Takhuuʼa machat le l‑malik Dawuud wa wagaʼat fi l‑ard wa sajadat giddaamah wa gaalat : Ya l‑malik,afzaʼni ! 
Wa l‑malik gaal leeha : Maalki ? Wa hi gaalat leyah : Leyi al‑asaf,ana armala wa raajli mayyit.
Wa ana khaadmak indi awlaad itneen al‑addaawaso fi l‑kadaade wa naadum al‑yihaajizhum kula ma fiih.Wa l‑waahid katal al‑aakhar.
Wa hassaʼ daahu kulla naas gabiilti gammo diddi wa gaalo leyi khalli nisallim leehum wileedi al‑katal akhuuh wa humman yaktuluuh fi gaddah,hu al‑baʼadeen yabga wariis.Wa be misil da,humman yidooru yiwadduru al‑acham al‑waahid al‑indi wa ma yikhallu le raajli wa la wariis wa la usum fi l‑ard. 
Wa l‑malik gaal leeha : Gabbili amchi beeti.Wa ana zaati nanti amur fi sababki. 
Wa l‑mara al‑min hillit Takhuuʼa gaalat leyah : Ya siidi al‑malik,khalli al‑khata da yagaʼ fi raasi wa fi raas ahali.Al‑malik wa aayiltah yukuunu bariyiin. 
Wa l‑malik gaal leeha : Kan naadum yihajji foogki,jiibiih leyi ana.Wa battaan ma yisawwiih. 
Wa l‑mara gaalat battaan : Khalli al‑malik yiʼaahidni be usum Allah Ilaahah achaan siid al‑taar ma yiziid al‑damaar wa yaktul leyi wileedi. Wa l‑malik gaal leeha : Nahlif be Allah al‑Hayy,suufaay waahide kula hana wileedki ma tagaʼ fi l‑ard. 
Wa baʼad da,al‑mara gaalat leyah : Min iznak,ya siidi al‑malik,khalli nuguul leek kilme waahide. Wa hu gaal leeha : Hajji. 
Wa hi gaalat leyah : Maala inta ma fakkart misil da fi chaʼab al‑Rabb ?Wa be kalaamak al‑inta kallamtah hassaʼ,ya l‑malik,inta bigiit khaati achaan inta ma gabbalt wileedak al‑muʼarrid.
Aywa,yoom waahid kullina numuutu wa hayaatna tabga misil almi al‑daffag fi l‑turaab wa battaan ma yinchaal.Wa laakin al‑Rabb ma yaktul al‑muʼarrid.Da ma fikir al‑Rabb kadar al‑muʼarrid yagood baʼiid minnah.
Wa hassaʼ,ana jiit hajjeet al‑kalaam da leek inta siidi al‑malik achaan al‑naas khawwafooni.Wa ana khaadmak gult namchi nihajji leek inta al‑malik wa akuun tisawwi al‑cheyy al‑ana khaadmak nuguulah leek.
Wa be da,inta tasmaʼ kalaami wa tinajjiini ana khaadmak min iid al‑naadum al‑yidoor yiwaddirni ana wa wileedi min usut chaʼab al‑Rabb al‑misil warasatah.
Wa ana fakkart kadar kalaamak inta al‑malik yisabbirni min al‑muchkila di.Wa siidi al‑malik,hu misil malak Allah al‑yasmaʼ al‑zeen wa l‑fasil.Khalli Allah Ilaahak yukuun maʼaak. 
Wa l‑malik gaal le l‑mara : Nasʼalki suʼaal waahid wa ma tilabbidi leyi cheyy. Wa l‑mara gaalat leyah : Kallim,ya siidi al‑malik. 
Wa l‑malik gaal leeha : Hal kulla l‑kalaam da ma jaayi min Yuwaab walla ? Wa l‑mara gaalat : Nahlif be hayaatak inta,ya siidi al‑malik.Ana ma nagdar nakdib leek,ya siidi al‑malik.Be akiid,abdak Yuwaab bas kallafaani be l‑kalaam da.
Wa abdak Yuwaab sawwa al‑cheyy da achaan yibaddil al‑haala di.Wa laakin siidi al‑malik,hu hakiim misil malak Allah al‑yaʼarif kulla cheyy fi l‑ard. 
Wa fi l‑bakaan da,al‑malik gaal le Yuwaab : Khalaas al‑kalaam kammal.Amchi gabbilah le Abchaluum hini. 
Wa tawwaali,Yuwaab wagaʼ fi l‑ard wa sajad wa baarak al‑malik wa gaal : Al‑yoom ana abdak irift kadar inta siidi al‑malik ridiit leyi achaan inta sawweet al‑cheyy al‑ana abdak gultah leek. 
Wa Yuwaab gamma wa macha Gachuur gabbalah le Abchaluum fi Uruchaliim.
Wa l‑malik gaal : Khalli Abchaluum yamchi beetah ma yigaabilni. Wa khalaas,Abchaluum macha beetah wa ma gaabalah le l‑malik.
Wa fi Israaʼiil,ma fi naadum jamiil wa machkuur misil Abchaluum wa min rijileenah lahaddi raasah foog ma fi ayyi eeb.
Wa fi ayyi akhiir al‑sana,yizayyin suuf raasah achaan tagiil leyah.Wa hu yawzin suuf raasah wa waznah yisaawi ziyaada min itneen kiilo hasab wazin al‑muluuk.
Wa Abchaluum indah awlaad talaata wa bineeye waahide usumha Taamaar.Wa hi mara jamiile marra waahid.
Wa Abchaluum gaʼad santeen fi Uruchaliim wa laakin ma gaabal al‑malik.
Wa yoom waahid,Abchaluum naadaah le Yuwaab achaan yirassilah bakaan al‑malik wa laakin Yuwaab aba ma yaji leyah.Wa le taani marra battaan rassal le Yuwaab wa hu aba ma yaji.
Wa Abchaluum gaal le khaddaamiinah : Chiifu al‑zereʼ hana gameh abyad al‑jamb zerʼi,da hana Yuwaab.Amchu tuchchuuh. Wa khalaas,khaddaamiin Abchaluum tachcho al‑zereʼ da.
Wa tawwaali,Yuwaab gamma macha le Abchaluum fi beetah wa gaal leyah : Maala khaddaamiinak tachcho zerʼi ? 
Wa Abchaluum gaal le Yuwaab : Achaan ana rassalt leek taji leyi wa inta abeet.Ana dawwart nirassilak bakaan al‑malik tuguul leyah :‹ Maala ana jiit min Gachuur ?Akheer leyi nigabbil battaan hinaak.› Wa hassaʼ,nidoor nigaabil al‑malik.Wa kan ana khaati kamaan,khalli yaktulni. 
Wa Yuwaab macha hajja le l‑malik be l‑kalaam da.Wa khalaas,al‑malik naadaah le Abchaluum wa hu gamma macha wa wagaʼ fi l‑ard wa sajad giddaam al‑malik.Wa l‑malik habbaah.
Wa baʼad kulla l‑cheyy da,Abchaluum ligi araba hint harib wa kheel wa 50 rujaal al‑maachiin giddaam arabatah.
Wa be fajur badri,Abchaluum yugumm wa yagiif fi khachum al‑derib hana madkhal al‑hille.Wa kulli wakit kan naadum indah muchkila wa jaayi bakaan al‑malik achaan yisawwi leyah chariiʼa,Abchaluum yiwaggifah wa yuguul leyah : Inta min hille al‑weeni ? Wa akuun al‑naadum da yuguul : Ana abdak jaayi min gabiila waahide hana Bani Israaʼiil. 
Khalaas,Abchaluum yuguul leyah : Chiif !Kalaamak adiil wa hagg.Wa laakin ma fi naadum masʼuul bakaan al‑malik al‑yasmaʼ kalaamak. 
Wa yuguul battaan : Kan awwal ana bigiit haakim fi l‑balad di wa ayyi naadum yaji leyi be daliimtah aw muchkiltah,ana nisawwi leyah al‑chariiʼa. 
Wa kan naadum yigarrib leyah le yasjud giddaamah,Abchaluum yimidd iidah yakurbah wa yihibbah.
Wa hu yisawwi misil da le kulla Bani Israaʼiil al‑yaju bakaan al‑malik le yisawwi leehum al‑chariiʼa.Wa be misil da,hu yilimm kulla Bani Israaʼiil waraayah be najaada.
Wa baʼad arbaʼa sana,Abchaluum gaal le l‑malik : Min fadlak,khalliini namchi hillit Hibruun le nihaggig al‑nazir al‑sawweetah le Allah.
Achaan wakit ana abdak saakin fi Gachuur fi balad Araam,sawweet nazir wa gult :‹ Kan gabbalt be aafe fi Uruchaliim,naʼabud Allah.› 
Wa l‑malik gaal leyah : Amchi be l‑salaama. Wa khalaas,Abchaluum gamma macha hillit Hibruun.
Wa wakit wassal hinaak,rassal naas be talbiid fi kulla gabaayil Bani Israaʼiil wa gaal leehum : Wakit tasmaʼo hiss al‑buug,guulu :‹ Abchaluum bigi malik fi Hibruun.› 
Wa 200 naas al‑azamaahum Abchaluum macho maʼaayah min Uruchaliim.Wa humman macho maʼaayah wa laakin ma induhum khabbar be l‑muʼaamara di.
Wa wakit Abchaluum gaaʼid yigaddim al‑dahiiye,rassal le Akhituufal al‑Giiluuni mustachaar Dawuud al‑saakin fi hillit Giilu.Wa l‑muʼaamara gaaʼide tabga chadiide bilheen.Wa l‑naas gaaʼidiin yiziidu be ziyaada wara Abchaluum.
Wa naadum waahid ja khabbarah le Dawuud wa gaal leyah : Daahu Bani Israaʼiil lammo wara Abchaluum. 
Khalaas,Dawuud gaal le kulla masaaʼiilah al‑maʼaayah fi Uruchaliim : Yalla niʼarrudu !Kan ma ke da,ma nanjo min Abchaluum.Khalli namchu ajala gubbaal ma yalhagna wa yijiib foogna al‑masiibe wa yaktul kulla naas al‑hille be l‑seef. 
Wa masaaʼiilah gaalo leyah : Ya siidna al‑malik,kulla cheyy al‑inta tikharrirah,aniina nisawwuuh. 
Wa l‑malik marag be rijileenah wa kulla aayiltah taabaʼooh.Wa laakin khalla waraayah achara sirriiyaat le yahfadan al‑beet.
Wa wakit al‑malik maarig,kulla l‑chaʼab taabaʼooh wa humman wagafo fi aakhir beet hana l‑hille.
Wa kulla naas Dawuud wa kulla l‑Kiritiyiin wa l‑Filtiyiin hurraas al‑malik gammo yijarsusu giddaamah.Wa 600 naas al‑taabaʼo Dawuud min hillit Gaat,humman kula jarsaso.
Wa Dawuud gaal le Ittaay al‑min hillit Gaat : Maala inta kula tamchi maʼaana ?Gabbil amchi agood maʼa l‑malik Abchaluum achaan inta ajnabi wa laajiʼ.
Wa inta jiit hini ma tawwalt.Wa l‑yoom,nichiilak wa niwaddiik maʼaayi fi bakaan al‑ana zaati ma naʼarfah da walla ?La !Hassaʼ da,chiil akhwaanak wa gabbil fi l‑hille fi kheer wa amaan Allah. 
Wa laakin Ittaay radda le l‑malik wa gaal : Nahlif be Allah al‑Hayy wa be hayaatak inta al‑malik,fi ayyi bakaan al‑siidi al‑malik yamchi le yiʼiich aw yumuut,ana abdak kula namchi. 
Wa Dawuud gaal le Ittaay : Sameh !Gaddim. Wa Ittaay gaddam maʼa naasah wa kulla aayilaathum.
Wa kulla naas al‑balad gaaʼidiin yabku chadiid wakit chaafo Dawuud wa naasah maachiin.Wa l‑malik chagga waadi Khidruun maʼa kulla naasah wa chaalo al‑derib al‑maachi le l‑sahara.
Wa macha maʼaahum Saduukh raajil al‑diin wa maʼaayah kulla l‑Laawiyiin al‑chaayliin sanduug muʼaahadat al‑Rabb.Wa humman khatto al‑sanduug da tihit wa Abiyaatar raajil al‑diin gaaʼid jambah lahaddi kulla l‑naas al‑maargiin min al‑hille kammalo.
Wa l‑malik gaal le Saduukh raajil al‑diin : Gabbil sanduug al‑Rabb fi l‑hille.Achaan kan Allah yarda beyi,yisawwi leyi al‑kheer wa yigabbilni wa yichawwifni battaan sanduugah wa maskanah.
Wa laakin kan hu gaal ma yidoorni,khalaas khalli yisawwi foogi al‑cheyy al‑hu yidoorah. 
Wa l‑malik gaal battaan le Saduukh raajil al‑diin : Hassaʼ da,inta chift al‑haala.Gabbil amchi be l‑salaama fi l‑hille maʼa Akhimaaʼas wileedak wa Yuunataan wileed Abiyaatar.Wa be da,iyaalku al‑itneen yamchu maʼaaku.
Wa kan leyi ana,niʼakhkhir fi waadi al‑Urdun lahaddi nalga khabar minku. 
Wa khalaas,Saduukh wa Abiyaatar gabbalo sanduug al‑Rabb fi Uruchaliim wa gaʼado hinaak.
Wa Dawuud gaaʼid yatlaʼ jabal al‑Zaytuun be baki wa sadda raasah wa maachi bala naʼaal.Wa kulla l‑naas al‑taaliʼiin maʼaayah,humman kula saddo ruuseehum wa gaaʼidiin yabku.
Wa jo khabbaro Dawuud wa gaalo : Daahu Akhituufal kula min al‑khaayniin al‑maʼa Abchaluum. Khalaas Dawuud gaal : Ya Allah,khalli wasiiyat Akhituufal tabga ma naafʼe. 
Wa wakit Dawuud wassal fi raas al‑jabal fi bakaan ibaadat al‑Rabb,Huuchaay al‑min hillit Arki ja laagaah le Dawuud wa khalagah mucharrat min al‑hizin wa indah turaab fi raasah.
Wa Dawuud gaal leyah : Inta ma tamchi maʼaayi achaan da tagiil leyi.
Wa laakin kan gabbalt al‑hille,guul le Abchaluum :‹ Ya l‑malik,nidoor nabga khaddaamak.Awwal,ana khaddaam abuuk wa laakin hassaʼ,nabga khaddaamak.› Wa be misil da,tafchul wasiiyat Akhituufal.
Wa hinaak talga musaaʼada min rujaal al‑diin Saduukh wa Abiyaatar.Wa kulla cheyy al‑tasmaʼah min gasir al‑malik,guulah le Saduukh wa Abiyaatar.
Wa iyaalhum Akhimaaʼas wileed Saduukh wa Yuunataan wileed Abiyaatar,humman kula gaaʼidiin maʼaahum.Wa be waasitathum humman,tikhabburuuni be kulla cheyy al‑tasmaʼo. 
Wa khalaas,Huuchaay rafiig Dawuud gabbal al‑hille fi wakit al‑Abchaluum daakhil Uruchaliim.
Wa wakit Dawuud gaaʼid yanzil min raas al‑jabal be khaadi,laaga Siiba khaddaam Mafiibuchat saayig hamiir itneen al‑chadda fooghum 200 khubza wa 100 abbuud hana inab yaabis muʼabbak wa 100 abbuud hana tiin yaabis muʼabbak wa girbe hana khamar.
Wa l‑malik gaal le Siiba : Hu da kulla,tisawwi beyah chunu ? Wa Siiba gaal : Al‑hamiir le aayilat al‑malik yarkabo fooghum wa l‑khubza wa l‑tiin le naasak yaakulu wa l‑khamar kamaan yichajjiʼ naasak al‑ayyaaniin min taʼab al‑safar fi l‑sahara. 
Wa l‑malik gaal leyah : Ween wileed siidak ? Wa Siiba gaal leyah : Hu gaaʼid fi Uruchaliim wa gaal :‹ Al‑yoom Bani Israaʼiil yigabbulu leyi muluk abuuyi Chaawuul.› 
Wa l‑malik gaal le Siiba : Kan ke da,min hini le giddaam kulla l‑maal hana Mafiibuchat da hanaak inta. Wa Siiba sajad giddaamah wa gaal : Ana abdak,ya siidi al‑malik,kan inta ridiit leyi. 
Wa wakit Dawuud garrab le hillit Bahuriim,raajil waahid marag leyah.Wa l‑raajil da,hu min khachum beet Chaawuul wa usmah Chimʼi wileed Giira.Wa hu marag min al‑hille wa gaaʼid yalʼan foogah.
Wa be katarat al‑chaʼab wa rujaalah al‑fahaliin al‑maachiin maʼaayah be zeene wa isra kula,Chimʼi gaaʼid yizarrig fi l‑malik Dawuud wa masaaʼiilah be hujaar.
Wa daahu kalaam Chimʼi al‑gaaʼid yuguulah : Yalla amchi !Yalla amchi !Ya kattaal al‑dimam al‑ma naafiʼ !
Allah gabbal leek fi raasak al‑damm al‑inta daffagtah min aayilat Chaawuul al‑inta bigiit malik fi badalah.Hassaʼ Allah sallam al‑muluk le wileedak Abchaluum wa di bas al‑masiibe al‑waajbe leek achaan inta kattaal al‑dimam. 
Wa Abichaay wileedha le Saruuya gaal le l‑malik : Maala al‑kalib al‑mayyit da gaaʼid yalʼan siidi al‑malik ?Khalliini namchi nagtaʼ raasah ! 
Wa laakin al‑malik gaal : Chunu al‑beeni ana wa intu,ya awlaad Saruuya ?Kan al‑raajil da gaaʼid yalʼan,akuun Allah bas gaalah leyah :‹ Amchi alʼan Dawuud !› Wa be da,yaatu yagdar yuguul leyah :‹ Maala inta tuguul al‑kalaam da ?› 
Wa Dawuud gaal le Abichaay wa le kulla masaaʼiilah : Chiifu wileedi,hu al‑marag min sulbi.Hu kula yidoor yaktulni wa da maala yabga ajiib kan al‑naadum min gabiilat Banyaamiin da gaaʼid yalʼan foogi ?Khalli yuguul al‑laʼana di kan Allah bas amarah beeha.
Wa be da,akuun Allah yichiif taʼabi wa yisawwi leyi al‑kheer fi badal al‑laʼana al‑hu gaaʼid yuguulha foogi al‑yoom. 
Wa Dawuud wa rujaalah taabʼiin fi deribhum wa maachiin wa Chimʼi kula maachi jambuhum fi raas al‑hajar yalʼan wa yizarrig fi Dawuud wa yigawwim ajaaj kula.
Wa l‑malik wa kulla l‑chaʼab al‑maʼaayah wassalo fi khachum bahar al‑Urdun.Wa humman wassalo ayyaaniin wa gaʼado yinjammo fi l‑bakaan da.
Wa Abchaluum wa kulla l‑chaʼab wa askar Bani Israaʼiil wassalo fi Uruchaliim.Wa Akhituufal mustachaar Dawuud,hu kula maʼaahum.
Wa wakit Huuchaay al‑min hillit Arki rafiigah le Dawuud wassal bakaan Abchaluum,hu gaal : Yiʼiich al‑malik !Yiʼiich al‑malik ! 
Wa Abchaluum gaal le Huuchaay : Da bas al‑amaan al‑indak le rafiigak Dawuud walla ?Maala inta ma macheet maʼaayah ? 
Wa Huuchaay gaal le Abchaluum : La !Ana nabga maʼa l‑naadum al‑azalooh Allah wa kulla l‑chaʼab wa kulla askar Bani Israaʼiil.Hu da bas,ana nagood maʼaayah.
Wa fi cheyy taani,ana nakhdim le yaatu ?Ma leek inta wileedah walla ?Misil ana khadamt le abuuk,be misil da nakhdim leek inta kula. 
Wa Abchaluum gaal le Akhituufal : Chaawuru ambeenaatku fi l‑cheyy al‑waajib nisawwuuh. 
Wa Akhituufal gaal le Abchaluum : Amchi argud maʼa sirriiyaat abuuk al‑khallaahin yahfadan al‑beet.Wa be misil da,kulla Bani Israaʼiil yasmaʼooh wa inta tabga makruuh le abuuk.Wa l‑naas al‑maʼaak yalgo chajaaʼa. 
Wa khalaas,sawwo kheema fi raas gasir al‑malik wa Abchaluum macha ragad maʼa sirriiyaat abuuh giddaam kulla Bani Israaʼiil.
Wa fi l‑wakit da,al‑wasaaya al‑yantiihum Akhituufal induhum ahammiiye ziyaada misil kalaam jaayi min al‑Rabb.Wa kan Dawuud walla Abchaluum kula,ma yagdaro yikhaalufu wasiiyat Akhituufal.
Wa baʼad da,Akhituufal gaal le Abchaluum : Min fadlak,khalliini naʼazil 12 000 raajil wa namchi wara Dawuud fi l‑leele di bas.
Ana nikhaffilah wakit hu ayyaan wa ma indah gudra.Wa ana nibarjilah wa kulla l‑chaʼab al‑maʼaayah yiʼarrudu.Wa khalaas,ana naktulah hu wiheedah.
Wa be misil da,nilimm kulla chaʼabah leek misil awwal al‑chaʼab lammo wara l‑naadum al‑inta gaaʼid tifattichah.Wa be da,kulla l‑chaʼab yukuunu fi l‑salaama. 
Wa Abchaluum wa kulla chuyuukh Bani Israaʼiil muwaafgiin fi l‑kalaam da.
Wa Abchaluum gaal : Naaduuh le Huuchaay al‑min hillit Arki achaan hu kula yantiina fikrah. 
Wa Huuchaay ja le Abchaluum.Wa Abchaluum hajja leyah be l‑kalaam al‑Akhituufal gaalah leyah.Wa saʼalah wa gaal : Hal nitabbugu kalaamah walla ?Kan la kamaan,antiina fikrak. 
Wa Huuchaay gaal le Abchaluum : Fi l‑marra di,wasiiyat Akhituufal ma adiile. 
Wa Huuchaay gaal battaan : Inta taʼarif abuuk wa rujaalah,humman furraas wa khatiiriin misil mart al‑duud al‑waddarat iyaalha fi l‑khala.Wa abuuk raajil muhaarib,ma yunuum maʼa l‑chaʼab.
Wa akiid,hassaʼ hu gaaʼid mullabbid fi karkuur aw bakaan aakhar.Wa kan al‑harib bada wa katalo minnina,naas aakhariin yasmaʼooh wa yuguulu :‹ Al‑naas al‑gaaʼidiin maʼa Abchaluum anhazamo. ›
Wa be da,naadum fahal al‑galbah misil galib al‑duud kula yabga kaslaan.Achaan kulla Bani Israaʼiil yaʼarfu kadar abuuk faaris wa indah maʼaayah rujaal fahaliin.
Wa di hi wasiiyti ana.Limm kulla Bani Israaʼiil maʼaak min Daan fi l‑munchaakh lahaddi Biir Sabʼa fi l‑wati.Wa humman yilimmu katiiriin misil ramla hana khachum al‑bahar.Wa be da,inta zaatak tamchi maʼaahum fi l‑harib.
Wa aniina nalhagooh le Dawuud fi ayyi bakaan al‑hu mullabbid foogah.Wa nanzulu foogah misil al‑matar al‑yanzil fi l‑ard.Wa be da,naadum waahid kula minhum ma yifaddil wa la hu wa la rujaalah al‑maʼaayah.
Wa kan hu arrad wa dakhal fi hille waahide,kulla Bani Israaʼiil yichiilu hubaal yarbutu daraadirha wa yukurruuha wa yarmuuha fi l‑waadi lahaddi ma yifaddil minha cheyy. 
Wa khalaas,Abchaluum wa kulla Bani Israaʼiil gaalo : Wasiiyat Huuchaay al‑min hillit Arki akheer min wasiiyat Akhituufal. Wa be da,Allah fachchal al‑wasiiye al‑adiile hint Akhituufal achaan Allah yidoor yinazzil masiibe fi raas Abchaluum.
Wa khalaas,Huuchaay macha le Saduukh wa Abiyaatar rujaal al‑diin wa gaal leehum : Akhituufal anta wasiiye le Abchaluum wa le chuyuukh Bani Israaʼiil.Wa ana kula anteet wasiiyti misil di misil di.
Wa hassaʼ da,rassulu ajala le Dawuud khabburuuh wa guulu leyah khalli ma yargud fi waadi al‑Urdun.Waajib yagtaʼ al‑bahar achaan ma yaktuluuh,hu wa kulla naasah al‑maʼaayah. 
Wa fi l‑wakit da,Akhimaaʼas wa Yuunataan gaʼado fi hillit Een Ruugil.Wa waajib khaddaama waahide tamchi tikhabbirhum wa humman kamaan yamchu yikallumuuh le Dawuud achaan humman ma yagdaro yadkhulu fi Uruchaliim le yichiifuuhum.
Wa laakin sabi waahid chaafaahum wa macha khabbar Abchaluum.Wa Akhimaaʼas wa Yuunataan macho ajala ajala wa wassalo bakaan raajil waahid fi hillit Bahuriim.Wa fi l‑hooch da,fiyah biir wa humman dakhalo allabbado foogha.
Wa sitt al‑beet chaalat birich wa saddat khachum al‑biir wa sabbat foog al‑birich da khalla achaan ma yichiifu cheyy.
Wa khaddaamiin Abchaluum macho bakaan al‑mara di wa saʼalooha wa gaalo : Ween Akhimaaʼas wa Yuunataan ? Wa l‑mara gaalat leehum : Humman gataʼo al‑rijil. Wa khalaas,khaddaamiin Abchaluum fattachoohum ke wa ma ligoohum.Wa baʼad da,gabbalo fi Uruchaliim.
Wa baʼad humman faato,Akhimaaʼas wa Yuunataan marago min al‑biir wa macho khabbarooh le Dawuud be wasiiyat Akhituufal.Wa humman gaalo leyah : Ajala agtaʼo al‑bahar. 
Wa tawwaali,Dawuud wa kulla l‑naas al‑maʼaayah gammo wa gataʼo bahar al‑Urdun.Wa be fajur badri,kulluhum gataʼo al‑bahar wa naadum waahid kula minhum ma faddal.
Wa wakit Akhituufal irif kadar Abchaluum ma tabbag wasiiytah,gamma chadda humaarah wa gabbal hillitah wa macha beetah.Wa wassa aayiltah wa chanag nafsah wa maat.Wa dafanooh fi khabur abuuh.
Wa Dawuud wassal hillit Mahanaayim wakit Abchaluum gaaʼid yagtaʼ bahar al‑Urdun maʼa kulla askar Bani Israaʼiil.
Wa Abchaluum khatta Amaasa khaayid al‑deech fi badal Yuwaab.Wa Amaasa da,abuuh Yatar al‑min Bani Israaʼiil wa ammah Abigaayil bineeyit Nahaach akhutha le Saruuya amm Yuwaab.
Wa Abchaluum wa askar Bani Israaʼiil khatto muʼaskarhum fi balad Gilʼaad.
Wa wakit Dawuud wassal Mahanaayim,laagooh Chuubi wileed Nahaach al‑min madiinat Rabba aasimat balad Bani Ammuun wa Makiir wileed Amiyiil al‑min hillit Luudabaar wa Barzillaay al‑min hillit Rugliim fi turaab Gilʼaad.
Wa l‑naas dool jaabo le Dawuud wa naasah furaach wa mawaaʼiin wa buraam hana tiine wa akil misil gameh ahmar wa gameh abyad wa dagiig wa fariiki wa lubya wa adas
wa asal wa zibde hana khanam wa jibna min laban al‑bagar.Wa humman jaabo kulla l‑achya dool le Dawuud achaan al‑naas al‑maʼaayah yaakulu.Wa gaalo : Al‑naas dool yukuunu maytiin min al‑aya wa l‑juuʼ wa l‑atach hana l‑sahara. 
Wa Dawuud hasab askarah al‑maʼaayah wa khatta leehum khuyyaad fi aalaaf wa khuyyaad fi miyaat.
Wa Dawuud anta amur le l‑askar yamchu.Wa l‑tilit min al‑askar da,hu kallaf beyah Yuwaab wa l‑tilit kallaf beyah Abichaay wileed Saruuya al‑hu akhu Yuwaab wa l‑tilit kallaf beyah Ittaay al‑min hillit Gaat.Wa l‑malik gaal le askarah : Ana zaati namchi maʼaaku. 
Wa laakin askarah gaalo leyah : La !Ya siidna al‑malik,inta ma tamchi maʼaana.Achaan kan aniina arradna kula,naadum yajʼalna ma fiih wa kan nussina maat kula,ma yijiibu khabarna.Wa inta wiheedak muhimm min 10 000 minnina wa da akheer leena kan tagood fi l‑madiina wa tijiib leena minha al‑fazaʼ. 
Wa l‑malik gaal leehum : Ana nisawwi al‑cheyy al‑tidooruuh. Wa khalaas,al‑malik wagaf fi khachum baab al‑hille wakit kulla askarah maargiin be miyaat wa aalaaf.
Wa hu amar Yuwaab wa Abichaay wa Ittaay wa gaal leehum : Assahhalo maʼa l‑sabi Abchaluum fi chaan reedti leyah. Wa kulla askarah simʼo be l‑amur al‑malik antaah le l‑khuyyaad fi sabab Abchaluum.
Wa khalaas,askar Dawuud marago fi l‑kadaade le yihaarubu Bani Israaʼiil.Wa l‑harib bada fi l‑khaaba hana balad Afraayim.
Wa askar Bani Israaʼiil anhazamo giddaam naas Dawuud.Wa fi l‑yoom da,al‑haziime bigat kabiire wa maato foogha 20 000 raajil.
Wa l‑harib alwassaʼ fi kulla l‑balad.Wa fi l‑yoom da,al‑naas al‑katalathum al‑khaaba katiiriin ziyaada min al‑naas al‑katalaahum al‑harib.
Wa Abchaluum be khafla anlaga wijih be wijih maʼa naas Dawuud.Wa hu raakib fi bakhal wa l‑bakhal da dakhal tihit firiʼ hana chadarat balluut.Wa raas Abchaluum dakhal fi mafaarig al‑firiʼ wa hu gaʼad muʼallag ambeen al‑sama wa l‑ard wa l‑bakhal faat khallaah.
Wa askari waahid chaafah wa macha khabbarah le Yuwaab wa gaal : Daahu ana chift Abchaluum muʼallag fi firiʼ hana chadara. 
Wa Yuwaab gaal le l‑raajil al‑jaab leyah al‑khabar : Sahiih ke,inta chiftah walla ?Wa maala ma darabtah wa kataltah fi bakaanah da ?Kan awwal inta kataltah,ana nantiik 10 hajar fudda wa hizaam. 
Wa l‑raajil gaal le Yuwaab : Kan inta tantiini 1 000 hajar fudda kula,ana ma narfaʼ iidi wa nadurbah le wileed al‑malik.Achaan aniina kullina simiʼna be amur al‑malik al‑antaah leek inta wa Abichaay wa Ittaay wa gaal :‹ Fakkuru fi l‑sabi Abchaluum. ›
Wa kan ana sawweet nafsi misil ma simiʼt kalaamah wa gammeet kataltah kula,al‑malik yaʼarif kulla cheyy wa yiʼaakhibni wa inta zaatak ma tahmiini. 
Wa Yuwaab gaal : Ana ma niʼakhkhir wakti maʼaak. Wa khalaas,Yuwaab chaal talaata kookaab wa khazzaahum fi galib Abchaluum wakit hu lissaaʼ hayy wa muʼallag fi l‑chadara.
Wa baʼad da,achara subyaan al‑chaayliin silaahah le Yuwaab jo hawwagooh wa tammamooh.
Wa khalaas,Yuwaab darab al‑buug wa askarah wagafo min mutaaradat Bani Israaʼiil achaan hu waggafaahum.
Wa chaalo janaazit Abchaluum wa zagalooha fi nugra fi l‑khaaba wa radamo foogah hujaar.Wa kulla Bani Israaʼiil arrado wa ayyi waahid gabbal beetah.
Wa fi hayaatah,Abchaluum khazza hajar al‑yizzakkaro beyah fi waadi al‑Malik wa gaal : Ana ma indi wileed al‑yichiil usmi. Wa samma al‑hajar da be usmah.Wa lahaddi l‑yoom,binaaduuh hajar Abchaluum.
Wa Akhimaaʼas wileed Saduukh gaal : Min fadlak,khalliini najri nikhabbir al‑malik be l‑khabar al‑halu da achaan Allah najjaah min iid udwaanah. 
Wa Yuwaab gaal leyah : La !Al‑yoom inta ma tiwaddi khabar halu,tiwaddiih yoom aakhar.Wa l‑khabar hana l‑yoom da,khabar cheen achaan wileed al‑malik maat. 
Wa Yuwaab rassal waahid Habachi min khaddaamiinah wa gaal leyah : Amchi khabbir al‑malik be l‑cheyy al‑chiftah. Wa khalaas,al‑Habachi sajad giddaam Yuwaab wa gamma macha be jari.
Wa battaan Akhimaaʼas wileed Saduukh gaal le Yuwaab : Kan chunu yukuun leyi kula,khalliini namchi wara l‑Habachi da. Wa Yuwaab gaal leyah : Maala inta kula tamchi,ya wileedi ?Achaan da ma al‑khabar al‑inta talga foogah faayde. 
Wa Akhimaaʼas gaal : Kan chunu yukuun leyi kula,namchi. Wa Yuwaab gaal leyah : Amchi. Wa khalaas,Akhimaaʼas jara be l‑derib al‑saahil wa sabagah le l‑Habachi.
Wa fi l‑wakit da,Dawuud gaaʼid ambeenaat al‑biibaan al‑itneen hana l‑hille.Wa l‑haras kamaan gaaʼid fi bakaan waahid be foog le l‑baab wa da bakaan al‑yagood foogah al‑haras.Wa l‑haras chaaf raajil jaari jaayi wiheedah.
Wa l‑haras naada le yikhabbir al‑malik.Wa l‑malik gaal leyah : Kan hu jaayi wiheedah da,yiwassif kadar yijiib khabar halu. Wa l‑raajil gaaʼid yigarrib leehum.
Wa l‑haras chaaf naadum aakhar jaari jaayi wiheedah wa naada haaris al‑biibaan wa gaal : Daahu naadum aakhar jaari jaayi wiheedah. Wa l‑malik gaal : Hu da kula jaayib khabar halu. 
Wa l‑haras gaal battaan : Ana irift al‑raajil al‑awwal da min jariih wa hu Akhimaaʼas wileed Saduukh. Wa l‑malik gaal : Hu da raajil hana kheer jaayi yijiib khabar halu bilheen. 
Wa wakit Akhimaaʼas wassal bakaan al‑malik,hu gaal : Al‑salaam aleek ! Wa wagaʼ fi l‑ard wa sajad giddaam al‑malik wa gaal : Ya siidi al‑malik,nibaarik Allah Ilaahak al‑sallam leek al‑naas al‑atmarrado diddak. 
Wa l‑malik gaal : Wa kikkeef haalit al‑sabi Abchaluum ? Wa Akhimaaʼas gaal le l‑malik : Ana chift al‑naas barjalo be ziyaada wakit Yuwaab rassal ana abdak.Wa laakin ana ma naʼarfah chunu kaan. 
Wa l‑malik gaal leyah : Kiss wa agood hini. Wa Akhimaaʼas kassa wa gaʼad yarja.
Wa khalaas,al‑Habachi ja wa gaal le l‑malik : Ana jibt le siidi al‑malik khabar halu,al‑yoom Allah sallamaak min iid udwaanak al‑gammo diddak. 
Wa l‑malik gaal : Wa kikkeef haalit al‑sabi Abchaluum ? Wa l‑Habachi gaal : Ya siidi al‑malik,kulla udwaanak wa kulla l‑naas al‑gammo diddak le yisawwu leek al‑fasaala,khalli yabgo misil al‑sabi da. 
Wa khalaas,al‑malik barjal wa talaʼ fi l‑gasir al‑gaaʼid fi khachum baab al‑hille wa dakhal fi khurfa wa gamma yabki.Wa yuruukh wa yuguul : Ya wileedi Abchaluum !Haay wileedi !Ya wileedi Abchaluum,maala ana ma mutt fi badalak !Haay wileedi Abchaluum,ya wileedi ! 
Wa macho kallamooh le Yuwaab wa gaalo leyah : Daahu al‑malik gaaʼid yabki wa yunuuh le Abchaluum. 
Wa l‑nasur hana l‑yoom da albaddal be hizin le kulla l‑askar achaan fi l‑yoom da,simʼo kadar al‑malik haznaan be sabab moot wileedah.
Wa fi l‑yoom da min al‑khajla,al‑askar dakhalo fi l‑madiina be sirr misil al‑deech al‑anhazam fi l‑harib.
Wa l‑malik sadda wijhah wa gaaʼid yabki be tuul hissah wa yuguul : Haay wileedi Abchaluum !Abchaluum,ya wileedi !Ya wileedi ! 
Wa khalaas,Yuwaab ja le l‑malik fi l‑khurfa wa gaal leyah : Al‑yoom inta dasseet kulla naasak fi l‑eeb.Wa humman bas al‑yoom najjo hayaatak inta wa awlaadak wa banaatak wa hayaat awiinak wa sirriiyaatak.
Inta tihibb al‑yakrahook wa takrah al‑yihibbuuk !Wa l‑yoom wassaftina kadar wa la khaayid wa la khaddaam ma yisaawu cheyy giddaamak.Wa ana irift kadar al‑yoom kan Abchaluum gaaʼid hayy wa aniina dool kullina mutna kula,inta halu leek.
Wa hassaʼ da,gumm amchi raggid galib naasak.Achaan kan ma macheet,ana nahlif leek be Allah kadar le fajur da,naadum waahid kula ma yifaddil maʼaak.Wa di tabga akbar masiibe min kulla l‑masaayib al‑wagaʼo foogak min inta sabi lahaddi l‑yoom. 
Wa khalaas,al‑malik gamma macha gaʼad fi khachum baab al‑hille wa ooroohum le l‑askar wa gaalo leehum : Daahu al‑malik macha gaʼad fi khachum baab al‑hille. Wa kulla l‑askar jo giddaam al‑malik.Wa askar Abchaluum kamaan arrado wa ayyi waahid gabbal beetah.
Wa kulla gabaayil Bani Israaʼiil gaaʼidiin yinaakhuchu wa yuguulu : Al‑malik najjaana min iid udwaanna wa min iid al‑Filistiyiin wa hassaʼ arrad min al‑balad le yanja min Abchaluum.
Wa Abchaluum al‑masahnaah wa darrajnaah malik maat fi l‑duwaas.Wa hassaʼ,gaaʼidiin narjo chunu le nigabbulu al‑malik Dawuud ? 
Wa kulla l‑kalaam al‑hajjooh Bani Israaʼiil wassalooh le l‑malik Dawuud.Wa khalaas,al‑malik rassal le Saduukh wa Abiyaatar rujaal al‑diin wa gaal leehum : Amchu hajju le kubaaraat Bani Yahuuza wa guulu leehum :‹ Maala tabgo aakhir naas al‑yigabbulu al‑malik fi beetah ?
Intu akhwaani min dammi wa lahami.Wa maala tabgo aakhir naas al‑yigabbulu al‑malik fi beetah ? ›
Wa guulu le Amaasa :‹ Inta ma min dammi wa lahami walla ?Khalli al‑Rabb yiʼaakhibni ikhaab chadiid kan ana ma darrajtak khaayid deechi fi badal Yuwaab.› 
Wa be kalaamah da,Dawuud radda guluub Bani Yahuuza.Wa misil raajil waahid,humman rassalo gaalo le l‑malik : Gabbil inta wa kulla naasak. 
Wa l‑malik gabbal lahaddi bahar al‑Urdun wa kulla Bani Yahuuza macho laagooh le l‑malik fi hillit Gilgaal achaan yigattuʼuuh al‑bahar.
Wa Chimʼi wileed Giira al‑min gabiilat Banyaamiin wa min hillit Bahuriim,hu macha ajala maʼa naas Bani Yahuuza le yilaagu al‑malik Dawuud.
Wa macho maʼa Chimʼi 1 000 raajil min gabiilat Banyaamiin.Wa Siiba khaddaam aayilat Chaawuul,hu kula macha maʼaahum wa maʼaayah awlaadah al‑khamistaachar wa khaddaamiinah al‑ichriin.Wa humman assaʼjalo wa lihgo bahar al‑Urdun gubbaal al‑malik.
Wa humman gataʼo al‑bahar le yigattuʼu al‑malik wa aayiltah wa le yisawwu kulla cheyy al‑hu yidoorah.Wa wakit al‑malik gataʼ al‑bahar,Chimʼi wileed Giira wagaʼ giddaamah
wa gaal : Ma tiʼaakhibni be khataayi wa la tifakkir fi l‑khata al‑ana abdak sawweetah wakit inta maarig min Uruchaliim.Wa ya siidi al‑malik,ma takrub leyi fi galbak.
Achaan ana abdak aʼtaraft be zanbi wa l‑yoom,ana bas awwal naadum min kulla gabaayil al‑munchaakh jiit le nigaabil siidi al‑malik. 
Wa Abichaay wileedha le Saruuya chaal al‑kalaam wa gaal : Hal da sabab al‑yikhalli Chimʼi ma yaktuluuh walla ?Achaan hu laʼan al‑raajil al‑Allah masahah wa darrajah malik ! 
Wa laakin Dawuud gaal : Chunu al‑beeni ana wa intu,ya awlaad Saruuya ?Maala al‑yoom gammeetu diddi misil adu ?Hal al‑yoom,da yoom al‑yaktulu foogah naadum fi balad Israaʼiil walla ?Hal ana ma naʼarif kadar al‑yoom,ana bas malik fi balad Israaʼiil walla ? 
Wa l‑malik halaf le Chimʼi wa gaal : Inta ma tumuut ! 
Wa Mafiibuchat wileed wileedah le Chaawuul,hu kula macha yigaabil al‑malik.Wa hu ma khassal rijileenah wa la khulgaanah wa la addal dignah min yoom al‑malik marag lahaddi yoom gabbal be l‑salaama fi Uruchaliim.
Wa wakit Mafiibuchat wassal bakaan al‑malik,al‑malik gaal leyah : Ya Mafiibuchat,maalak ma macheet maʼaayi ? 
Wa hu radda leyah wa gaal : Ya siidi al‑malik,khaddaami khaanni.Ana abdak aʼraj wa be da,gult nichidd humaari wa namchi maʼa l‑malik.
Wa khaddaami kadab foogi ana abdak giddaamak inta siidi al‑malik.Wa siidi al‑malik,hu misil malak Allah wa be da,sawwi kulla cheyy al‑tidoorah.
Achaan aayilat abuuyi ma tisaawi cheyy fi giddaamak inta siidi al‑malik,illa l‑moot.Wa be da kula,inta khibiltini ana abdak maʼa l‑naas al‑yaakulu fi beetak.Wa ana ma indi ayyi cheyy al‑natulbah battaan min al‑malik. 
Wa l‑malik gaal leyah : Maala nihajju battaan fi l‑kalaam da ?Ana kharrart,inta wa Siiba tigassumu ziraaʼat Chaawuul. 
Wa Mafiibuchat gaal le l‑malik : Khalli yichiilah kulla ke,al‑muhimm leyi da siidi al‑malik ja beetah be l‑salaama. 
Wa Barzillaay al‑min balad Gilʼaad,hu kula ja min Rugliim gataʼ maʼa l‑malik bahar al‑Urdun.Wa baʼad da,macha le yisallim al‑malik gubbaal ma yufuut.
Wa Barzillaay chaayib marra waahid,umrah 80 sana.Wa wakit al‑malik gaaʼid fi Mahanaayim,hu bas wagaf maʼaayah wa rayyasah achaan hu khani marra waahid.
Wa l‑malik gaal le Barzillaay : Taʼaal maʼaayi fi Uruchaliim wa ana nirayyisak. 
Wa Barzillaay gaal le l‑malik : Ma faddal leyi min umri cheyy achaan namchi nagood maʼaak fi Uruchaliim.
Hassaʼ indi 80 sana.Hal nagdar nafsul been al‑fasil wa l‑zeen walla ?Wa hal ana abdak nagdar nafsul taʼam al‑akil wa l‑charaab walla ?Wa nagdar battaan nasmaʼ hiss al‑hakkaamaat wa l‑dawaka walla ?Wa maala battaan siidi al‑malik yilkallaf beyi ana abdah ?
Wa ana abdak macheet maʼaak chiyya lahaddi gataʼna bahar al‑Urdun bas.Wa maala al‑malik yidoor yantiini mukaafa misil di ?
Min fadlak,ya l‑malik,khalliini nigabbil hilliti wa numuut jamb khabur abuuyi wa ammi.Wa laakin daahu abdak Kimhaam wileedi.Khalli hu yamchi maʼaak inta siidi al‑malik wa sawwi leyah kulla cheyy al‑tidoorah. 
Wa khalaas,al‑malik gaal : Tamaam,Kimhaam yamchi maʼaayi wa nisawwi leyah kulla cheyy al‑inta tidoorah.Wa kulla cheyy al‑tatulbah minni,ana nisawwi leek. 
Al‑malik Dawuud gataʼ al‑bahar gubbaal kulla l‑chaʼab.Wa baʼad da,hu habbaah wa baarakah le Barzillaay wa Barzillaay gabbal beetah.
Wa l‑malik taabaʼ derbah ale hillit Gilgaal wa Kimhaam kula macha maʼaayah.Wa kulla chaʼab Bani Yahuuza wa nuss chaʼab Bani Israaʼiil chaalo al‑malik wa gattaʼo bahar al‑Urdun.
Wa laakin wakit garrabo le l‑malik,kulla rujaal Bani Israaʼiil gaalo leyah : Maala akhwaanna Bani Yahuuza chaalook wa gattaʼook al‑bahar inta wa aayiltak wa kulla naasak al‑maʼaak ? 
Wa rujaal Bani Yahuuza raddo le rujaal Bani Israaʼiil wa gaalo leehum : Sahiih aniina ahal al‑malik wa maalku ziʼiltu ?Hal al‑malik gaaʼid yikallifna walla ?Wa hal aniina chilna miiri le nufuusna walla ? 
Wa rujaal Bani Israaʼiil gaalo le Bani Yahuuza : Wa laakin aniina indina hagg fi l‑muluk achara marra ziyaada minku wa foog Dawuud kula.Wa maala tahguruuna,ma aniina bas al‑awwalaaniyiin talabna gabbiliin al‑malik walla ? Wa laakin rujaal Bani Yahuuza hajjo kalaam murr ziyaada min kalaam rujaal Bani Israaʼiil.
Wa hinaak fi Gilgaal,fiyah raajil waahid ma naafiʼ usmah Chabaʼ wileed Bikri min gabiilat Banyaamiin.Wa hu darab al‑buug wa gaal : Chunu al‑yilimmina maʼa zurriiyit Dawuud ?Aniina ma indina warasa maʼa iyaal Yassa.Yalla,ya Bani Israaʼiil,khalli ayyi waahid yigabbil beetah ! 
Wa khalaas,kulla rujaal Bani Israaʼiil tarrafo min Dawuud wa taabaʼo Chabaʼ wileed Bikri.Wa laakin rujaal Bani Yahuuza anrabato fi malikhum wa macho maʼaayah min al‑Urdun lahaddi Uruchaliim.
Wa wakit Dawuud wassal beetah fi Uruchaliim,chaal sirriiyaatah al‑achara al‑khallaahin yahfadan al‑beet wa gamma habasaahin.Wa antaahin kilfithin wa laakin ma garrabaahin.Wa hinna gaʼadan mahbuusaat tuul muddit hayaathin lahaddi l‑moot.Wa hinna aachan misil awiin al‑raajilhin mayyit.
Wa l‑malik gaal le Amaasa : Fi talaata yoom da,limm leyi kulla rujaal Bani Yahuuza.Wa inta kula taʼaal maʼaahum. 
Wa khalaas,Amaasa macha yilimm rujaal Bani Yahuuza wa laakin hu fawwat al‑wakit al‑haddadah leyah al‑malik.
Wa l‑malik gaal le Abichaay : Chabaʼ wileed Bikri da yisawwi leena cheyy fasil ziyaada min al‑sawwaah Abchaluum.Hassaʼ da,chiil askari hanaayi ana siidak wa amchi waraayah gubbaal ma yalhag al‑mudun al‑gawiyiin wa yanja minnina. 
Wa maʼa Abichaay macho askar Yuwaab wa l‑Kiritiyiin wa l‑Filtiyiin hurraas al‑malik wa kulla l‑rujaal al‑fahaliin.Wa humman marago min Uruchaliim wa macho wara Chabaʼ wileed Bikri.
Wa wakit wassalo jamb al‑hajar al‑kabiir al‑fi hillit Gibʼuun,Amaasa laagaahum.Wa Yuwaab laabis khulgaanah hana l‑askar wa raabit seefah be beetah fi sulbah.Wa wakit maachi,al‑seef wagaʼ.
Wa Yuwaab gaal le Amaasa : Keef haalak,ya akhuuyi ? Wa be iidah al‑zeene,karabah le Amaasa min dignah le yihibbah.
Wa Amaasa ma fakkar fi l‑seef al‑fi iid Yuwaab al‑isra.Wa khalaas,Yuwaab taʼanah le Amaasa fi batnah wa daffag musraanah wa tawwaali,hu maat fi l‑bakaan da wa battaan Yuwaab ma tanna leyah kula.Wa Yuwaab wa akhuuh Abichaay faato wara Chabaʼ wileed Bikri.
Wa fi l‑bakaan da,sabi askari waahid hana Yuwaab waagif jamb janaazit Amaasa wa yuguul : Al‑naas al‑maʼa Yuwaab wa Dawuud,khalli yitaabuʼu Yuwaab. 
Wa Amaasa waagiʼ fi lubb dammah fi ust al‑derib.Wa l‑sabi karra janaazit Amaasa wa tarrafha fi zereʼ wa khattaaha be khalag achaan hu chaaf kadar kulla l‑naas al‑wassalo jambah yagiifu.
Wa baʼad tarraf al‑janaaza min al‑derib,kulla l‑naas taabaʼo Yuwaab wa macho wara Chabaʼ wileed Bikri.
Wa Chabaʼ wa naasah al‑fahaliin chaggo ard kulla gabaayil Bani Israaʼiil wa wajjaho ale hillit Abil Beet Maʼaaka.Wa kulla naas lammo wa macho maʼaayah.
Wa Yuwaab wa naasah macho hillit Abil Beet Maʼaaka wa hawwago al‑hille be radmiiye lahaddi gismit al‑durdur wa haasarooha.Wa kulla l‑naas al‑macho maʼa Yuwaab gammo yankutu gaʼar al‑durdur achaan yarmuuh.
Wa min al‑hille,mara waahide al‑indaha hikma sarakhat wa gaalat : Asmaʼo !Asmaʼo !Min fadulku,guulu le Yuwaab yigarrib leyi nidoor nihajji leyah. 
Wa hu garrab leeha.Wa l‑mara saʼalatah wa gaalat : Inta Yuwaab walla ? Wa hu gaal : Aywa,da ana. Wa hi gaalat leyah : Asmaʼ kalaam khaadmak. Wa hu gaal : Nasmaʼ. 
Wa l‑mara gaalat : Zamaan fi aaditna,yuguulu :‹ Chaawuru naas hillit Abil Beet Maʼaaka.› Wa be da khalaas,al‑kalaam yikammil.
Wa ana min al‑naas al‑haadiyiin wa amiiniin fi balad Israaʼiil.Wa inta gaaʼid tifattich derib al‑tahlik hillitna al‑muhimme fi Israaʼiil.Maala tidoor tidammir al‑warasa al‑antaaha leena Allah ? 
Wa Yuwaab gaal : Haraam,haraam leyi nahlik wa nidammir !
Al‑kalaam da ma ke.Laakin fiyah naadum waahid min jibaal Afraayim usmah Chabaʼ wileed Bikri wa hu atmarrad didd al‑malik Dawuud.Hassaʼ da,sallumuuh leyi hu wiheedah bas wa ana nibaʼʼid min al‑hille. Wa l‑mara gaalat le Yuwaab : Khalaas,nazgulu leek raasah min al‑durdur. 
Wa l‑mara machat khabbarat kulla naas al‑hille be fikirha al‑hakiim da.Wa khalaas,humman gataʼo raas Chabaʼ wileed Bikri wa zagalooh le Yuwaab.Wa Yuwaab darab al‑buug wa askarah tarrafo min al‑hille wa ayyi waahid gabbal beetah.Wa Yuwaab kula macha bakaan al‑malik fi Uruchaliim.
Wa Yuwaab,hu khaayid deech Bani Israaʼiil wa Banaaya wileed Yahuuyadaʼ,hu masʼuul fi l‑Kiritiyiin wa fi l‑Filtiyiin hurraas al‑malik.
Wa Aduraam,hu masʼuul fi l‑khidme al‑ijbaariiye wa Yahuuchafat wileed Akhiluud,hu kaatib al‑yizakkir al‑malik.
Wa Cheewa,hu al‑kaatib wa Saduukh wa Abiyaatar,humman rujaal diin.
Wa Iira al‑min hillit Yayiiri,hu kula raajil diin yakhdim le Dawuud.
Wa fi wakit hukum Dawuud,bigi juuʼ wa l‑juuʼ da gaʼad talaata sana mutataabiʼiin.Wa Dawuud saʼal Allah wa Allah radda leyah wa gaal : Al‑juuʼ da ja be sabab al‑dimam al‑Chaawuul wa aayiltah kataloohum.Humman katalo min sukkaan Gibʼuun. 
Wa l‑malik naadaahum le sukkaan Gibʼuun wa hajja leehum.Wa l‑Gibʼuuniyiin,humman ma min Bani Israaʼiil laakin min al‑Amuuriyiin al‑faddalo fi l‑balad.Wa zamaan,Bani Israaʼiil halafo le l‑Gibʼuuniyiin wa gaalo ma yaktuluuhum.Wa laakin min chiddit hamiistah le Bani Israaʼiil wa Bani Yahuuza,Chaawuul dawwar yidammirhum.
Wa Dawuud gaal le l‑Gibʼuuniyiin : Nisawwi leeku chunu ?Wa be chunu niraddiiku min al‑fasaala al‑sawwooha leeku achaan tibaaruku chaʼab Allah al‑misil warasatah ? 
Wa l‑Gibʼuuniyiin gaalo le l‑malik : Muchkilitna maʼa Chaawuul wa aayiltah ma tinhalla wa la be gurus wa la be dahab wa la be katil naadum fi Bani Israaʼiil. Wa l‑malik gaal leehum : Ayyi cheyy al‑tidooruuh,ana nisawwi leeku. 
Wa humman gaalo le l‑malik : Chaawuul dawwar yidammirna wa yiwaddirna marra waahid min balad Israaʼiil.
Wa be da,khalli yisallumu leena sabʼa rujaal min iyaalah wa aniina nachunguuhum giddaam Allah fi Gibeeʼa hillit Chaawuul hu al‑Allah azalah. Wa l‑malik gaal leehum : Nisallimhum leeku. 
Wa laakin al‑malik hanna fi Mafiibuchat wileed Yuunataan wileed Chaawuul achaan al‑haliife al‑sawwaaha Dawuud wa Yuunataangiddaam Allah.
Wa khalaas,al‑malik chaal Armuuni wa Mafiibuchat iyaal Risfa al‑wildathum le Chaawuul.Wa Risfa di hi bineeyit Ayya.Wa chaal battaan al‑iyaal al‑khamsa hana Miirabbineeyit Chaawuul al‑wildathum le Adriyiil wileed Barzillaay al‑min hillit Mahuula.
Wa l‑malik sallamaahum le l‑Gibʼuuniyiin.Wa khalaas,al‑Gibʼuuniyiin chanagoohum fi raas al‑hajar giddaam Allah.Wa humman al‑sabʼa dool,kulluhum maato sawa.Wa moothum da bigi fi bidaayit al‑gatiʼ hana l‑gameh al‑abyad.
Wa Risfa bineeyit Ayya chaalat chuwaal wa farachatah fi raas al‑hajar wa gaʼadat hinaak min bidaayit gatiʼ al‑gameh al‑abyad lahaddi almi al‑khariif sabba fi l‑janaazaat dool.Wa be nahaar,hi tadhar al‑suguura ma yanzulu fooghum wa be leel,tadhar minhum haywaanaat al‑kadaade.
Wa khabbarooh le Dawuud be l‑cheyy al‑sawwatah Risfa bineeyit Ayya sirriiyit Chaawuul.
Wa Dawuud gamma macha chaal udaam Chaawuul wa Yuunataan wileedah min sukkaan hillit Yaabiich fi turaab Gilʼaad.Achaan wakit al‑Filistiyiin hajamo Chaawuul wa askarah fi jabal Gilbuuʼa,humman kataloohum wa allago janaazaathum fi nagaʼat hillit Beet Chaan.Wa sukkaan Yaabiich chaaloohum.
Wa Dawuud wadda maʼaayah udaam Chaawuul wa Yuunataan.Wa naasah kula khammo udaam al‑rujaal al‑sabʼa al‑chanagoohum.
Wa dafano udaam Chaawuul wa Yuunataan wa l‑rujaal al‑sabʼa dool fi balad Banyaamiin fi hillit Siilaʼ fi khabur Khiich abu Chaawuul.Wa l‑naas sawwo kulla cheyy al‑malik amaraahum beyah.Wa baʼad da,al‑Rabb raham al‑balad di.
Wa kaan harib ambeen al‑Filistiyiin wa Bani Israaʼiil.Wa Dawuud wa naasah macho haaraboohum le l‑Filistiyiin wa Dawuud bigi ayyaan.
Wa Yichbi Binuub waahid min zurriiyit Raafa chaal niiye achaan yaktul al‑malik Dawuud.Wa haribtah hint nahaas tawzin talaata kiilo wa raabit fi sulbah seef jadiid.
Wa laakin Abichaay wileedha le Saruuya ja fazaʼ le Dawuud wa darab al‑Filisti wa katalah.Wa fi l‑bakaan da,askar Dawuud halafo wa gaalo leyah : Battaan inta ma tamrug maʼaana fi l‑harib.Achaan inta nuur Bani Israaʼiil ma tumuut. 
Wa baʼad da,gamma battaan harib maʼa l‑Filistiyiin fi Guub.Wa fi l‑bakaan da,Sibbakaay min hillit Huucha katal Saaf min zurriiyit Raafa.
Wa battaan al‑harib bada maʼa l‑Filistiyiin fi Guub.Wa Alihanaan wileed Yaʼri min Beet Laham katal Jaaluut min hillit Gaat.Wa Jaaluut da,uud haribtah takhiin misil murdaas al‑ligdaabe.
Wa battaan kula al‑harib bada fi hillit Gaat.Wa fiyah raajil waahid tawiil wa asaabiʼ rijileenah wa iideenah sitte sitte wa kulluhum ke adadhum 24.Wa hu kula min zurriiyit Raafa.
Wa l‑raajil da ayyar Bani Israaʼiil.Wa khalaas,Yuunataan wileed Chimʼa akhu Dawuud katalah.
Wa kulla l‑rujaal al‑arbaʼa dool,humman min zurriiyit Raafa min hillit Gaat.Wa humman maato be iid Dawuud wa naasah.
Wa Dawuud gaddam khine al‑chukur le Allah wakit hu najjaah min iid kulla udwaanah wa min iid Chaawuul.
Wa hu gaal : Allah hu maljaʼiyahmiini wa yinajjiini.
Ilaahi hu maljaʼiwa l‑bakaan al‑nillabbad foogah.Hu daragati wa l‑gudra al‑tinajjiini.Hu maskani al‑gawi wa maljaʼiwa min siyaad al‑unuf,yinajjiini.
Ana sarakht wa gult :‹ Al‑hamdulillah !Allah najjaani min udwaani. ›
 Achaan mooj al‑moot khattaaniwa seel al‑halaak bahatni.
Guyuud al‑haawiye hawwagooniwa churukka al‑moot gaaʼidiin giddaami.
Fi l‑diige,naadeet Allahaywa,naadeet Ilaahiwa min beetah al‑mukhaddas hu simiʼni,hu simiʼ hiss siraakhi.
 Al‑ard anhazzat wa rajafatwa asaas al‑sama anhazza wa barjalachaan ma himlo khadab Allah al‑chadiid.
Wa min manaakhirah yatlaʼ dukhkhaanwa min khachmah tamrug naar al‑taakulal‑indaha jamur al‑yahrig.
 Allah falla al‑samaawaatwa dalla maʼa sahaabaay dalma tihit rijileenah.
Hu rikib fi makhluug samaawi wa taarwa be janaahe al‑riih,haam.
Wa allabbad fi dalaam al‑muhawwigmisil kheemtahwa da katarat almiwa l‑sahaab al‑azrag al‑chaayil.
Giddaamah nuur chadiidal‑yamrug minnah jamur al‑yahrig.
Wa Allah dagdag min al‑sama.Hu al‑Aali,wa hissah ansamaʼ.
Hu zarrag nachaachiible udwaani wa chattataahumbe barraaga al‑chadiidewa hazamaahum.
Wa min chiddit zaʼal Allahwa min hamu riih al‑jaayi minnah,gaʼar al‑bahar baanwa asaas al‑dunya ankachaf.
 Wa min foog,madda iidah rafaʼniwa min al‑almi al‑katiir,maragaani.
Wa najjaani min udwaani al‑chudaadwa min khusmaani al‑gawiyiin minni.
Wa yoom al‑masiibe wagaʼat foogi,humman hajamoonilaakin Allah fazaʼni.
Wa hu maragaani min al‑khutuura wa harraraani,hu najjaani achaan yiriidni.
Wa Allah yiʼaamilni hasab adaaltiwa yikaafiini hasab salaamat iideeni.
Achaan ana taabaʼt derib Allahwa ma isiit Ilaahi.
Aywa,ana tabbagt kulla churuutahwa abadan ma tarraft min gawaaniinah.
Wa bigiit naadum tamaam giddaamahwa hafadt nafsi min al‑khata.
Wa khalaas,Allah antaani ajurhasab adaaltiwa hasab salaamti al‑hu chaafha giddaamah.
 Ya Allah !Inta saadikh maʼa l‑saadikhiinwa ma tuluum al‑naas al‑tamaamiin.
Maʼa l‑taahiriin,tukuun taahirwa maʼa l‑uwuj,tukuun aʼwaj.
Wa tinajji al‑mazluumiinwa tidalli raas al‑mustakbiriin.
Ya Allah !Inta bas faanuusiwa Allah al‑yidawwi leyi fi l‑dalaam.
Ya Ilaahi !Beek inta,nahjim duyuuchwa beek inta,nunutt daraadir al‑hille.
 Al‑Rabb,derbah adiil,kalaam Allah daayman kaamil.Hu daraga le l‑naadumal‑yaljaʼ leyah.
Achaan la ilaah illa Allahwa la maljaʼ illa Ilaahna.
Ilaahi hu maljaʼi al‑gawiwa yuguudni fi l‑derib al‑adiil.
Wa antaani rijle khafiifiinnajri misil al‑khazaalwa rafaʼni fi l‑bakaan al‑aali.
Hu bas allamaani kikkeef nihaaribwa kikkeef iideeni yajbudu nubbaal al‑nahaas.
 Ya Allah !Anteetni daragat najaatakwa be musaaʼadatak,gawweetni.
Wa sahhalt leyi derbiwa sabbat rijileeni.
Nitaarid udwaani wa nidammirhumwa ma nigabbil lahaddi nikammilhum.
Nikammilhum wa nidammirhumwa yagaʼo fi l‑ard wa nifajjikhhum.
Wa gudra le l‑harib,inta anteetniwa dangart udwaani giddaami.
Wa fi iideeni,sallamtuhumwa le khusmaani,ana dammartuhum.
Yiʼiitu le l‑fazaʼ wa ma fi munajji,yasʼalo Allah wa ma yurudd leehum.
Ana rihiktuhum misil ajaaj al‑ard,misil tiinat al‑chawaariʼ daggeethum wa fajjakhtuhum.
 Wa inta najjeetnimin muʼaaradat chaʼabiwa sabbattini kabiir fi umamwa chaʼab al‑ma naʼarifhum yakhdumu leyi.
Al‑ajaanib yimaskunu nufuushum leyiwa yukhuttu udneehum le yasmaʼooni.
Al‑ajaanib kislowa marago min maljaʼhum be rajifiin.
 Al‑Hayy hu Allahwa baarak Allah maljaʼi !Al‑Aali hu Ilaah maljaʼi al‑yinajjiini.
Ilaahi hu al‑yichiil leyi al‑taarwa yisallim leyi al‑chuʼuub tihit sultiti.
Wa yamrugni min iid udwaaniwa yansurni fooghumwa yinajjiini min al‑naasal‑yisawwu al‑unuf.
Wa be sabab da,ya Allah,fi ust al‑umam,nachkurakwa be khine,namdah usmak.
Allah anta al‑nasurle l‑malik al‑hu darrajah.Aywa,wassaf kheerahle l‑naadum al‑hu masahah,le Dawuud wa zurriiytah ila l‑abad. 
Daahu aakhir kalaam Dawuud.Da kalaam Dawuud wileed Yassa,kalaam al‑raajil al‑aziim.Hu al‑Allah Ilaah Yaakhuub masahah wa darrajah malikwa hu chaaʼir al‑kulla Bani Israaʼiil yihibbuuh wa yikarrumuuh.
Wa hu gaal : Ruuh Allah hajja be waasitatiwa kallam be khachmi.
Allah Ilaah Bani Israaʼiil hajja,aywa,maljaʼ Bani Israaʼiil gaal leyi :‹ Al‑malik al‑yahkim be l‑adaalawa yuguud al‑naas be khoof Allah,
hu bas misil deyy al‑sabaahfi taluuʼ al‑harraay bala sahaabwa misil nuur al‑yigawwim al‑khadaarbaʼad al‑matara. ›
 Wa daahu al‑cheyy al‑Rabb sawwaahmaʼaayi ana wa maʼa zurriiyti,hu sawwa maʼaayi muʼaahada daaymewa kaamile wa madmuuna.Wa fi ayyi cheyy,hu yinajjiiniwa yihaggig muna galbi.
Wa laakin kulla l‑naas al‑ma naafʼiin,humman misil firiʼ indah chook al‑yazguluuh baʼiidwa ma yinkarib be iid saakit.
Wa l‑naadum al‑yidoor yilammisah,waajib yichiil faas aw uud harbahatta yukurrah wa yazgulah fi l‑naarwa yutuchchah. 
Daahu asaame furraas Dawuud.Al‑awwalaani Yichbaal min hillit Hakmuun wa hu khaayid hana l‑furraas dool.Wa usmah al‑aakhar Adiinu min hillit Asnu.Wa hu bas al‑katal 800 raajil fi l‑duwaas fi yoom waahid.
Wa l‑taani Aliʼaazar wileed Duudu min hillit Akhuukh.Hu kula faaris min al‑furraas al‑talaata al‑macho maʼa Dawuud wa wagafo didd al‑Filistiyiin al‑lammo le l‑harib.Kulla rujaal Bani Israaʼiil ansahabo
wa laakin Aliʼaazar gaʼad saabit wa katal al‑Filistiyiin lahaddi iidah khidrat wa bigat gawiiye fi seefah.Wa fi l‑yoom da,Allah anta nasur kabiir le Bani Israaʼiil.Wa Bani Israaʼiil gabbalo le Aliʼaazar achaan yichiilu al‑kasiibe bas.
Wa l‑taalit Chamma wileed Aagi min hillit Haraar.Al‑Filistiyiin lammo askarhum fi hillit Laahi wa fi l‑bakaan da,fiyah zereʼ hana adas.Wa rujaal Bani Israaʼiil arrado min al‑Filistiyiin
wa laakin Chamma waagif fi lubb al‑zereʼ da wa min hinaak,marag wa haarabaahum le l‑Filistiyiin.Wa Allah anta nasur kabiir le Bani Israaʼiil.
Wa yoom waahid fi wakt al‑gatiʼ,talaata min al‑furraas al‑talaatiin hana Dawuud jo ligooh le Dawuud fi karkuur Adullaam.Wa fi l‑wakit da,al‑Filistiyiin lammo askarhum wa gaʼado fi waadi Rafaayiin.
Wa Dawuud macha lajaʼ fi bakaanah al‑gawi.Wa fi l‑wakit da,Filistiyiin waahidiin gaaʼidiin fi muʼaskarhum fi Beet Laham.
Wa tawwaali,Dawuud atmanna wa gaal : Yaatu yijiib leyi almi nachrab min al‑biir al‑gaaʼide fi madkhal Beet Laham ? 
Wa khalaas,al‑furraas al‑talaata macho dakhalo fi muʼaskar al‑Filistiyiin wa chaalo almi min al‑biir al‑gaaʼide fi madkhal Beet Laham wa jaabooh wa antooh le Dawuud.Wa hu aba ma yacharbah wa laakin gaddamah hadiiyat charaab le Allah.
Wa gaal : Istakhfar Allah !Abadan ma nisawwi cheyy misil da !Ma nachrab min al‑almi da achaan hu misil damm al‑rujaal al‑macho jaabooh be taman hayaathum. Wa Dawuud aba ma yachrab al‑almi da.Wa da l‑cheyy al‑sawwooh al‑furraas al‑talaata dool.
Wa Abichaay akhu Yuwaab wileedha le Saruuya,hu khaayid al‑talaata.Wa yoom waahid,hu bas be haribtah katal 300 raajil.Wa usmah bigi taaliʼ ambeen al‑furraas al‑talaata dool.
Wa hu ligi charaf ziyaada min al‑talaata wa bigi khaayidhum.Wa ma fi al‑yufuutah ambeen al‑furraas al‑talaata.
Wa Banaaya al‑min hillit Khabsiil,hu wileed Yahuuyadaʼ raajil waahid fahal.Wa Banaaya da,hu zaatah fahal wa chadiid.Da hu bas al‑katal rujaal itneen fahaliin hana balad Muwaab.Wa yoom waahid wakit al‑talaj nazal,hu dakhal fi nugra wa katal duud.
Wa battaan hu bas katal Masri al‑chooftah tikhawwif.Wa l‑Masri da gaaʼid be haribtah fi iidah wa Banaaya macha leyah hajamah be asa wa galaʼ minnah haribtah wa katalah beeha.
Wa dool al‑aʼmaal al‑sawwaahum Banaaya wileed Yahuuyadaʼ wa usmah bigi taaliʼ misil al‑furraas al‑talaata.
Wa hu ligi charaf ziyaada min al‑talaatiin wa laakin ma lihig al‑talaata.Wa Dawuud khattaah masʼuul harasah.
Wa l‑rujaal al‑talaatiin hana Dawuud hummanAsaahiil akhu Yuwaabwa Alihanaan wileed Duudu min Beet Laham
wa Chamma wa Aliikha,humman dool min hillit Haruud
wa Haalas min hillit Falitwa Iira wileed Ikheech min hillit Takhuuʼa
wa Abiʼaazar min hillit Anatuutwa Mabunnaay min hillit Huucha
wa Salmuun min hillit Akhuukhwa Mahraay min hillit Natuufa
wa Khaalib wileed Baʼana min hillit Natuufawa Ittaay wileed Riibaay min hillit Gibeeʼa fi ard gabiilat Banyaamiin
wa Banaaya min hillit Firʼatuunwa Hiddaay min waadi Gaʼach
wa Abiʼalbuun min hillit Arabawa Azmaawat min hillit Barhum
wa Aliyahba min hillit Chaʼalbuunwa waahid min awlaad Yaachinwa Yuunataan
wa Chamma min hillit Haraarwa Akhiyaam wileed Charaar min hillit Haraar
wa Alifaalat wileed Ahasbaay wileed raajil waahid min hillit Maʼaakawa Aliʼaam wileed Akhituufal min hillit Giilu
wa Hasraay min hillit Karmalwa Faʼaraay min hillit Arab
wa Yigaal wileed Naataan min hillit Suubawa Baani min gabiilat Gaad
wa Salakh min Bani Ammuunwa Nahraay min hillit Biiruut,hu al‑chaayil silaah Yuwaab wileedha le Saruuya
wa Iira wa Gaarib kulluhum min aayilat Yitri
wa Uriiya al‑Hitti.Dool kulluhum ke furraas Dawuud wa adadhum 37.
Wa yoom waahid,Allah khidib battaan le Bani Israaʼiil wa lazza Dawuud yisawwi cheyy al‑ma biwaafig wa gaal leyah : Gumm ahsib Bani Israaʼiil wa Bani Yahuuza. 
Wa khalaas,al‑malik Dawuud gaal le Yuwaab khaayid deechah : Amchi fi kulla gabaayil Bani Israaʼiil min Daan fi l‑munchaakh lahaddi Biir Sabʼa fi l‑wati wa ahsib kulla l‑chaʼab le naʼarif adadhum. 
Wa Yuwaab gaal le l‑malik : Khalli Allah Ilaahak yiziid adad al‑chaʼab miya marra wa khalli inta siidi al‑malik tichiifah be eenak.Wa laakin maala,ya siidi al‑malik,tidoor tisawwi al‑cheyy da ? 
Wa laakin amur al‑malik bigi chadiid bilheen fi Yuwaab wa l‑khuyyaad al‑aakhariin hana l‑deech.Wa khalaas,humman marago min bakaan al‑malik le yamchu yahsubu chaʼab Bani Israaʼiil.
Humman chaggo bahar al‑Urdun wa macho fi hillit Aruuʼir wa l‑hille di gaaʼide fi ust al‑waadi.Wa macho le gabiilat Gaad wa wajjaho ale hillit Yaʼziir.
Wa wassalo hillit Gilʼaad fi mantagat Tahtiim Khaadich wa macho lahaddi Daan Yaʼan wa ale hawaale Seeda.
Wa dakhalo fi Suur al‑madiina al‑gawiiye wa fi kulla mudun al‑Hiwwiyiin wa l‑Kanʼaaniyiin.Wa fi l‑aakhir,macho wati balad Yahuuza fi hillit Biir Sabʼa.
Wa baʼad raakho fi kulla l‑balad fi muddit 9 chahar wa 20 yoom,gabbalo fi Uruchaliim.
Wa khalaas,Yuwaab anta adad hisaab al‑chaʼab le l‑malik.Wa rujaal Bani Israaʼiil adadhum 800 000 askar al‑yaʼarfu harb al‑suyuuf wa min Bani Yahuuza kamaan 500 000.
Wa baʼad hasab al‑chaʼab,tawwaali Dawuud hassaʼ galbah gaaʼid yadrub.Wa gaal : Ana sawweet zanib kabiir achaan hasabt al‑chaʼab.Hassaʼ da,ya Allah,akhfir leyi khataayi ana abdak.Achaan ana sawweet al‑cheyy da misil naadum matmuus. 
Wa wakit Dawuud gamma be fajur,Allah hajja le l‑nabi Gaad al‑yichiif ruʼya le Dawuud wa gaal leyah :
 Amchi guul le Dawuud :‹ Daahu Allah gaal :“Ana ninazzil leek talaata nafar hana masaayib.Wa aʼazil minhum waahid wa ana ninazzilah.”› 
Wa khalaas,Gaad macha le Dawuud wa gaal leyah : Tidoor sabʼa sana hana juuʼ fi baladak ?Aw tidoor tajri giddaam udwaanak wa humman yaturduuk le muddit talaata chahar ?Aw tidoor waba yanzil le muddit talaata yoom fi baladak ?Hassaʼ da,fakkir wa ooriini al‑radd al‑nuguulah le Allah al‑rassalaani. 
Wa Dawuud gaal le Gaad : Ana addaayagt marra waahid !Khalli nagaʼ fi iid Allah achaan rahmatah wasiiʼe.Wa khalli ma nagaʼ fi iid insaan. 
Wa khalaas,Allah nazzal waba fi balad Israaʼiil.Wa min al‑fajur lahaddi l‑wakit al‑muhaddad,maato 70 000 naas min Daan fi l‑munchaakh lahaddi Biir Sabʼa fi l‑wati.
Wa l‑malak al‑mudammir madda iidah ale Uruchaliim le yidammirha.Laakin Allah ma dawwar al‑damaar da wa gaal le l‑malak : Khalaas,kafa !Arfaʼ iidak. Wa l‑malak da gaaʼid fi l‑madagg hana Arawna al‑Yabuusi.
Wa wakit Dawuud chaaf al‑malak al‑katal al‑chaʼab da,gaal le Allah : Ana bas aznabt wa sawweet al‑khata da.Laakin al‑chaʼab dool al‑misil al‑khanam sawwo chunu ?Aakhibni ana wa aayilti. 
Wa fi nafs al‑yoom da,al‑nabi Gaad macha le Dawuud wa gaal leyah : Amchi abni madbah le Allah fi l‑madagg hana Arawna al‑Yabuusi. 
Wa khalaas,Dawuud macha misil Allah amarah beyah be waasitat al‑nabi Gaad.
Wa wakit Arawna rafaʼ raasah wa chaaf al‑malik wa khaddaamiinah jaayiin aleyah,hu ja wa wagaʼ fi l‑ard wa sajad giddaam al‑malik.
Wa gaal : Maala siidi al‑malik jaayi bakaan abdah ? Wa Dawuud radda leyah wa gaal : Ana jiit le nachri minnak al‑madagg wa nabni foogah madbah le Allah achaan al‑waba da yagiif min al‑chaʼab. 
Wa Arawna gaal battaan le Dawuud : Khalli siidi al‑malik yichiil al‑madagg wa yisawwi beyah ayyi cheyy al‑yidoorah.Chiif !Daahu bagar le l‑dahiiye al‑muharraga.Wa l‑kaarro al‑yifajjukhu beyah al‑gameh wa aalaatah kamaan yabgo leek hatab.
Ya l‑malik,ana Arawna anteetak kulla l‑achya dool.Khalli Allah Ilaahak yakhbal dahiiytak. 
Wa laakin al‑malik gaal le Arawna : La !Ana nachriih minnak wa nikaffi tamanah.Achaan ma nidoor nigaddim dahiiye le Allah Ilaahi al‑ma tikallifni cheyy. Wa khalaas,Dawuud chara al‑madagg wa l‑bagar be 50 hajar fudda.
Wa fi l‑bakaan da,Dawuud bana madbah le Allah wa gaddam foogah dahaaya muharragiin wa dahaaya salaama.Wa be da,Allah raham al‑balad wa l‑waba wagaf min Bani Israaʼiil.
Wa l‑malik Dawuud bigi chaayib marra waahid wa kan yikhattuuh be khattaay kula hu ma yihiss be l‑dafu.
Wa khaddaamiinah gaalo leyah : Khalli nifattuchu le siidna al‑malik bineeye udriiye tirayyisah wa tabga leyah mara targud jambah.Wa be misil da,siidna al‑malik yiddaffa. 
Wa khalaas,gammo yifattuchu bitt jamiile fi kulla balad Israaʼiil.Wa ligo Abichaag al‑min hillit Chuunam wa jaabooha le l‑malik.
Wa l‑bitt di jamiile marra waahid.Wa gaaʼide tirayyis al‑malik wa takhdim leyah.Wa laakin al‑malik ma limisha.
Wa fi nafs al‑wakit da,Aduniiya wileed Dawuud wileedha le Haggiit gamma yuguul : Ana bas namluk. Wa hu ligi araba hint harib wa siyaad kheel wa 50 rujaal al‑yamchu giddaam arabatah.
Wa Aduniiya hu jamiil marra waahid wa wildooh baʼad Abchaluum.Wa abadan abuuh fi kulla hayaatah ma kachchar leyah wa gaal : Maala tisawwi cheyy misil da ? 
Wa Aduniiya hajja maʼa Yuwaab wileedha le Saruuya wa maʼa Abiyaatar raajil al‑diin.Wa humman andammo leyah.
Wa laakin wa la Saduukh raajil al‑diin wa la Banaaya wileed Yahuuyadaʼ wa la l‑nabi Naataan wa la Chimʼi wa la Riiʼi wa la furraas Dawuud humman dool ma andammo maʼa Aduniiya.
Wa yoom waahid,Aduniiya gaddam dahaaya hana khanam wa bagar wa tiiraan sumaan gariib le l‑hajar al‑amlas al‑fi hillit Een Ruugil.Wa hu azam kulla akhwaanah iyaal al‑malik wa kulla Bani Yahuuza masaaʼiil al‑malik.
Wa laakin ma azam al‑nabi Naataan wa la Banaaya wa la l‑furraas wa la Suleymaan akhuuh.
Wa khalaas,Naataan macha le Batchaabaʼ amm Suleymaan wa gaal leeha : Inti ma simiʼti kadar Aduniiya wileedha le Haggiit sawwa nafsah malik ?Wa siidna al‑malik Dawuud kula ma indah khabar.
Wa hassaʼ da,taʼaali nantiiki wasiiye wa beeha tagdare tinajji hayaatki wa hayaat wileedki Suleymaan.
Amchi tawwaali algeeh le l‑malik Dawuud.Wa guuli leyah :‹ Ya siidi al‑malik,ma inta bas halaft leyi ana khaadmak wa gult :“Wileedki Suleymaan yahkim baʼadi wa hu bas yagood fi kursi al‑muluk.”Wa hassaʼ,maala Aduniiya bigi malik ? ›
Wa wakit inti gaaʼide tihajji maʼa l‑malik,ana zaati nadkhul waraaki wa nitammim fi kalaamki. 
Khalaas,Batchaabaʼ machat le l‑malik fi khurfitah.Wa fi l‑wakit da,hu bigi chaayib marra waahid wa Abichaag al‑min hillit Chuunam gaaʼide tirayyisah.
Wa Batchaabaʼ barakat wa sajadat giddaam al‑malik.Wa l‑malik saʼalha wa gaal : Tidoori chunu ? 
Wa hi raddat leyah wa gaalat : Ya siidi,inta halaft leyi ana khaadmak be usum Allah Ilaahak wa gult :‹ Wileedki Suleymaan yahkim baʼadi wa hu bas yagood fi kursi al‑muluk. ›
Wa hassaʼ,ana simiʼt kadar Aduniiya bigi malik.Wa laakin,ya siidi,inta ma simiʼt cheyy.
Wa Aduniiya gaddam dahaaya hana tiiraan wa ajjaal sumaan wa khanam katiiriin.Wa azam kulla iyaalak inta al‑malik wa Abiyaatar raajil al‑diin wa Yuwaab khaayid al‑deech.Wa laakin ma azam abdak Suleymaan.
Wa kan leek inta,ya siidi al‑malik,kulla Bani Israaʼiil gaaʼidiin yarjook be sabur le yasmaʼo kharaarak wa yaʼarfu yaatu al‑yagood fi kursi al‑muluk baʼadak.
Wa wakit inta siidi al‑malik tumuut wa talhag abbahaatak,ana wa wileedi Suleymaan al‑naas yajʼaloona muznibiin. 
Wa wakit Batchaabaʼ lissaaʼha tihajji maʼa l‑malik ke bas,al‑nabi Naataan wassal.
Wa jo khabbaro al‑malik wa gaalo leyah : Daahu al‑nabi Naataan ja. Wa l‑nabi Naataan dakhal le l‑malik wa wagaʼ fi l‑ard wa sajad giddaamah.
Wa gaal le l‑malik : Ya siidi al‑malik,hal inta bas kharrart wa gult Aduniiya yahkim baʼadak wa hu bas yagood fi kursi al‑muluk walla ?
Achaan al‑yoom hu macha Een Ruugil wa gaddam dahaaya hana tiiraan wa ajjaal sumaan wa khanam katiiriin.Wa hu azam kulla iyaal al‑malik wa khuyyaad al‑askar wa Abiyaatar raajil al‑diin.Wa humman gaaʼidiin yaakulu wa yacharbo giddaamah wa yuguulu :‹ Yiʼiich al‑malik Aduniiya ! ›
Wa laakin hu ma azamaani ana abdak wa la Saduukh raajil al‑diin wa la Banaaya wileed Yahuuyadaʼ wa la abdak Suleymaan.
Ya siidi al‑malik,al‑amur da jaayi minnak inta walla ?Ya siidi al‑malik,ma khabbartini ana abdak be l‑naadum al‑yagood fi kursi al‑muluk min baʼadak. 
Wa be sabab kalaam Naataan,al‑malik Dawuud gaal : Naadu leyi Batchaabaʼ. Wa hi jaat dakhalat bakaan al‑malik wa wagafat giddaamah.
Wa l‑malik halaf wa gaal : Nahlif be Allah al‑Hayy al‑najjaani min kulla diige
misil awwal kula ana halaft leeki be Allah Ilaah Bani Israaʼiil,wileedki Suleymaan bas yahkim baʼadi wa yagood fi l‑kursi fi gaddi.Wa l‑yoom bas,nihaggig al‑kalaam da. 
Wa Batchaabaʼ wagaʼat fi l‑ard wa sajadat giddaam al‑malik wa gaalat : Allah yansur siidi al‑malik Dawuud ila l‑abad. 
Wa l‑malik Dawuud gaal : Naadu leyi Saduukh raajil al‑diin wa l‑nabi Naataan wa Banaaya wileed Yahuuyadaʼ. Wa humman jo wa dakhalo le l‑malik.
Wa l‑malik gaal battaan : Limmu kulla masaaʼiili wa rakkubu wileedi Suleymaan fi bakhali wa wadduuh fi rijil al‑almi hana Gihuun.
Wa fi l‑bakaan daak,Saduukh raajil al‑diin wa l‑nabi Naataan yamsahooh wa yidarrujuuh malik fi Israaʼiil.Wa khalaas,tadurbu al‑buug wa tuguulu :‹ Yiʼiich al‑malik Suleymaan. ›
Wa baʼad da,tusuuguuh giddaamku wa taju fi l‑hille.Wa hu yaji yagood fi kursiiyi wa hu bas yahkim fi gaddi.Wa hu bas al‑ana azaltah le yabga haakim fi Bani Israaʼiil wa Bani Yahuuza. 
Wa Banaaya wileed Yahuuyadaʼ gaal le l‑malik : Aamiin,khalli Allah Ilaah siidi al‑malik yihaggig kalaamah.
Wa misil Allah kaan maʼa siidi al‑malik,khalli yukuun maʼa Suleymaan kula.Wa yiʼalli darajat hukmah ziyaada min darajat siidi al‑malik Dawuud. 
Wa khalaas,Saduukh raajil al‑diin macha maʼa l‑nabi Naataan wa Banaaya wileed Yahuuyadaʼ wa l‑Kiritiyiin wa l‑Filtiyiin hurraas al‑malik wa kulluhum rakkabooh le Suleymaan fi bakhal hana l‑malik Dawuud wa waddooh Gihuun.
Wa Saduukh raajil al‑diin chaal al‑garin malaan dihin min lubb kheemat Allah wa masahah le Suleymaan wa darrajah malik.Wa darab al‑buug wa kulla l‑naas al‑haadiriin gaalo : Yiʼiich al‑malik Suleymaan. 
Wa khalaas,kulla l‑naas gabbalo al‑hille wara Suleymaan.Wa humman gaaʼidiin yalʼabo fi hiss al‑suffaara be farha chadiide lahaddi al‑ard rajafat min harakathum.
Wa Aduniiya wa naasah simʼo al‑haraka di fi wakit al‑dahaabhum kammalo akilhum.Wa Yuwaab irif hiss al‑buug wa gaal : Chunu al‑haraka al‑chadiide di al‑fi lubb al‑hille ? 
Wa lissaaʼ ma kammal kalaamah ke bas,ja Yuunataan wileed Abiyaatar raajil al‑diin.Wa Aduniiya gaal leyah : Taʼaal,inta naadum indah charaf wa akiid indak khabar halu le tiʼooriina. 
Wa Yuunataan radda le Aduniiya wa gaal : La abadan !Siidna al‑malik Dawuud darrajah le Suleymaan wa khattaah malik.
Wa l‑malik Dawuud rassal maʼa Suleymaan Saduukh raajil al‑diin wa l‑nabi Naataan wa Banaaya wileed Yahuuyadaʼ wa l‑Kiritiyiin wa l‑Filtiyiin hurraas al‑malik.Wa humman rakkabooh fi l‑bakhal hana l‑malik.
Wa Saduukh raajil al‑diin wa l‑nabi Naataan masahooh wa darrajooh malik fi Gihuun.Wa be da khalaas,humman gabbalo fi l‑hille farhaaniin wa kulla l‑naas gaaʼidiin yasrakho.Wa di bas al‑haraka al‑intu gaaʼidiin tasmaʼooha.
Wa Suleymaan zaatah gaʼad khalaas fi l‑kursi hana l‑muluk
wa ziyaada min da,masaaʼiil al‑malik jo baarako le siidna al‑malik Dawuud wa gaalo leyah :‹ Khalli al‑Rabb yisawwi usum Suleymaan yabga machhuur min usmak inta wa mulkah kula yabga ziyaada min mulkak inta.› Wa l‑malik sajad fi furaachah.
Wa gaal al‑kalaam da :‹ Baarak Allah Ilaah Bani Israaʼiil hu al‑khatta fi kursi al‑muluk naadum fi badali.Wa ana gidirt chiftah be uyuuni.› 
Wa wakit simʼo al‑kalaam da,kulla maʼzuumiin Aduniiya gaaʼidiin yarjufu min al‑khoof wa ayyi waahid gamma wa macha.
Wa Aduniiya zaatah khaaf min Suleymaan wa gamma macha karab guruun al‑madbah.
Wa jo khabbaro Suleymaan wa gaalo leyah : Daahu Aduniiya khaaf minnak inta,ya l‑malik Suleymaan.Wa karab guruun al‑madbah wa gaal :‹ Khalli al‑yoom al‑malik Suleymaan yahlif leyi kadar ma yaktulni be l‑seef.› 
Wa Suleymaan radda wa gaal : Kan hu maachi adiil,suufaay waahide kula min raasah ma tagaʼ fi l‑turaab.Laakin kan yisawwi al‑fasaala kamaan,yumuut. 
Wa khalaas,Suleymaan rassal naas dallooh le Aduniiya min al‑madbah.Wa hu ja wa sajad giddaam al‑malik Suleymaan.Wa Suleymaan gaal leyah : Amchi beetak. 
Wa wakit Dawuud irif kadar hu gariib yumuut,anta wasiiye le wileedah Suleymaan.Wa gaal :
 Ana gariib nikhalli al‑dunya.Chidd heelak wa abga raajil !
Taabiʼ kalaam Allah Ilaahak wa amchi fi derbah.Ahfad gawaaniinah wa wasiiyaatah wa churuutah wa muʼaahadatah wa kulla cheyy al‑maktuub fi Tawraat Muusa.Wa be da,inta tanjah fi kulla cheyy al‑tisawwiih wa fi ayyi bakaan al‑tamchi.
Achaan Allah gaal yihaggig kalaamah al‑gaalah leyi.Hu gaal :‹ Kan naas zurriiytak yamchu adiil wa yisawwu al‑hagg be kulla guluubhum wa kulla fikirhum,khalaas daayman yukuun naadum min zurriiytak fi kursi al‑muluk hana Bani Israaʼiil.› 
Wa Dawuud gaal : Inta taʼarif tamaam al‑cheyy al‑sawwaah leyi Yuwaab wileedha le Saruuya.Hu bas al‑katalaahum le kubaaraat al‑askar al‑itneen hana Bani Israaʼiil yaʼni Abniir wileed Niir wa Amaasa wileed Yatar.Wa daffag dammuhum fi wakit al‑salaama wa chaal masʼuuliiyit katilhum.
Wa alʼaamal maʼaayah be hikma achaan ma tikhalli yabga chaayib wa la yumuut be salaam.
 Wa fakkir fi iyaal Barzillaay al‑min turaab Gilʼaad wa sawwi leehum al‑kheer.Wa khalliihum yabgo min al‑naas al‑yaakulu maʼaak inta al‑malik achaan humman fazaʼooniwakit ana muʼarrid min akhuuk Abchaluum.
 Wa fakkir fi Chimʼi wileed Giira min gabiilat Banyaamiin min hillit Bahuriim al‑gaaʼid jambak.Hu laʼanniziyaada wakit ana muʼarrid maachi Mahanaayim.Wa laakin wakit ana mugabbil,hu ligaani ale bahar al‑Urdun wa ana halaft leyah be Allah wa gult ma naktulah be l‑seef.
Wa hassaʼ,ma tajʼalah naadum bari.Achaan inta raajil hakiim wa taʼarif al‑cheyy al‑waajib tisawwiih leyah.Wa be suuf raasah al‑abyad da kula,aktulah. 
Wa Dawuud maat wa lihig abbahaatah wa dafanooh fi madiinat Dawuud fi Uruchaliim.
Wa muddit hukum Dawuud fi kulla balad Israaʼiil 40 sana.Hu hakam 7 sana fi Hibruun wa 33 sana fi Uruchaliim.
Wa Suleymaan chaal kursi al‑muluk hana abuuh Dawuud.Wa mulkah bigi saabit.
Wa Aduniiya wileedha le Haggiit ja le Batchaabaʼ amm Suleymaan.Wa hi gaalat leyah : Jaytak di aafe bas ? Wa hu gaal leeha : Aafe. 
Wa gaal battaan : Indi kilme nuguulha leeki. Wa hi gaalat : Guulha. 
Wa hu gaal : Inti taʼarfi kadar al‑muluk da hanaayi ana wa kulla Bani Israaʼiil yidooru ana nabga malik.Wa laakin al‑muluk marag minni wa wagaʼ le akhuuyi Suleymaan achaan Allah bas dawwar kadar hu yabga malik.
Wa hassaʼ da,indi talab waahid nigaddimah leeki.Ma taabe leyi. Wa hi gaalat leyah : Kallim ! 
Wa hu gaal : Min fadulki guuli le l‑malik Suleymaan yantiini Abichaag al‑min hillit Chuunam le tabga marti.Hu ma yaaba leeki. 
Wa Batchaabaʼ gaalat : Da adiil.Ana zaati namchi nikallim al‑malik be l‑cheyy al‑bukhussak. 
Wa khalaas,Batchaabaʼ machat bakaan al‑malik Suleymaan le tihajji leyah be l‑cheyy al‑bukhuss Aduniiya.Wa wakit dakhalat,al‑malik gamma laagaaha le ammah wa sajad leeha.Wa baʼad da,gamma gaʼad fi kursiih wa khatta kursi aakhar le ammah be nussah al‑zeenaay.
Wa Batchaabaʼ gaalat leyah : Indi talab sakhayyar ke nigaddimah leek wa laakin ma taaba leyi. Wa l‑malik gaal leeha : Gaddimi talabki,ya ammi.Ana ma naaba leeki. 
Wa hi gaalat leyah : Hal ma nagdaro nantu Abichaag al‑min hillit Chuunam le akhuuk Aduniiya le tabga martah walla ? 
Wa l‑malik Suleymaan radda le ammah wa gaal : Maala tatulbi Abichaag al‑min hillit Chuunam le Aduniiya ?Hu akhuuyi al‑kabiir.Wa misil da,atulbi al‑muluk leyah hu wa le Abiyaatar raajil al‑diin wa le Yuwaab wileedha le Saruuya kula ! 
Wa khalaas,al‑malik Suleymaan halaf be Allah wa gaal : Khalli al‑Rabb yiʼaakhibni ikhaab chadiid kan Aduniiya ma kaffa be hayaatah taman al‑talab al‑hu gaddamah da.
Wa Allah al‑Hayy bas sabbataani fi kursi al‑muluk hana abuuyi Dawuud wa anta al‑muluk da leyi ana wa le zurriiyti misil hu gaalah.Wa l‑yoom bas,Aduniiya yumuut. 
Wa khalaas,al‑malik Suleymaan rassalah le Banaaya wileed Yahuuyadaʼ.Wa hu macha darabah le Aduniiya wa katalah.
Wa kan le Abiyaatar raajil al‑diin kamaan,al‑malik gaal : Amchi le ziraaʼtak fi Anatuut achaan al‑moot waajib leek.Wa laakin ana ma naktulak al‑yoom achaan inta chilt sanduug Allah al‑Rabb giddaam abuuyi Dawuud wa inta tiʼibt maʼaayah fi kulla diigtah. 
Wa be misil da,Suleymaan tarad Abiyaatar min khidimtah hana rujaal al‑diin achaan yihaggig al‑kalaam al‑gaalah Allah fi zurriiyit Ali fi Chiilooh.
Wa wakit Yuwaab simiʼ be l‑khabar da,gamma arrad wa macha fi kheemat Allah wa karab guruun al‑madbah.Wa da achaan hu aba ma andamma maʼa Abchaluum wa laakin andamma maʼa Aduniiya.
Wa jo khabbaro al‑malik Suleymaan kadar Yuwaab arrad wa allabbad fi lubb kheemat Allah wa gaaʼid jamb al‑madbah.Wa khalaas,Suleymaan rassal Banaaya wileed Yahuuyadaʼ wa gaal leyah : Amchi aktulah. 
Wa Banaaya dakhal fi kheemat Allah wa gaal le Yuwaab : Al‑malik buguul :‹ Amrug min al‑bakaan da.›  Wa Yuwaab gaal : La !Ana numuut hini. Wa khalaas,Banaaya gabbal bakaan al‑malik wa ooraah be l‑kalaam al‑Yuwaab raddaah leyah.
Wa l‑malik gaal leyah : Sawwi misil hu gaalah !Aktulah wa adfinah fi bakaanah da bas.Wa be misil da,ana wa aayilat abuuyi nukuunu bariyiin min al‑dimam al‑katalaahum Yuwaab bala sabab.
Wa khalli Allah yigabbil leyah al‑dimam dool fi raasah achaan hu katal be l‑seef naaseen al‑adiiliin wa akheer minnah wa abuuyi Dawuud ma indah khabar.Hu katal Abniir wileed Niir khaayid deech Bani Israaʼiil wa Amaasa wileed Yatar khaayid deech Bani Yahuuza.
Khalli Allah yigabbil al‑dimam dool fi raas Yuwaab wa fi zurriiytah ila l‑abad.Wa laakin le Dawuud kamaan,khalli Allah yijiib al‑salaam al‑daayim fi zurriiytah wa fi beetah wa fi mulkah. 
Wa khalaas,Banaaya wileed Yahuuyadaʼ macha le Yuwaab dakhal leyah wa katalah.Wa dafanooh fi beetah fi l‑kadaade.
Wa l‑malik khattaah le Banaaya wileed Yahuuyadaʼ khaayid al‑deech fi badal Yuwaab.Wa le Saduukh,khattaah raajil al‑diin fi badal Abiyaatar.
Wa l‑malik naadaah le Chimʼi wa gaal leyah : Abni leek beet fi Uruchaliim wa askun fi lubb al‑madiina wa ma tamchi ayyi bakaan.
Wa aʼarif tamaam kan yoom inta maragt min al‑madiina di wa gataʼt waadi Khidruun da,tumuut.Wa inta bas tabga masʼuul min mootak. 
Wa Chimʼi radda le l‑malik wa gaal : Kalaamak adiil !Ana khaddaamak nisawwi kula cheyy al‑inta siidi al‑malik gultah. Wa Chimʼi sakan tawwal fi Uruchaliim.
Wa laakin baʼad talaata sana,abiid itneen hana Chimʼi arrado wa macho bakaan Akiich wileed Maʼaaka malik hillit Gaat.Wa jo khabbarooh le Chimʼi wa gaalo leyah : Daahu abiidak macho hillit Gaat. 
Wa tawwaali,Chimʼi gamma chadda humaara wa macha hillit Gaat bakaan Akiich le yichiil abiidah.Wa khalaas,Chimʼi chaal wa jaab abiidah min hillit Gaat.
Wa jo khabbarooh le Suleymaan kadar Chimʼi marag min Uruchaliim wa macha hillit Gaat wa gabbal.
Wa khalaas,al‑malik rassal naadaah le Chimʼi wa gaal leyah : Ana ma hallaftak be Allah wa hazzartak wa gult leek :‹ Aʼarif tamaam kan yoom maragt min al‑madiina di wa macheet fi ayyi bakaan,tumuut.› Wa inta gult :‹ Tamaam !Simiʼt kalaamak. ›
Wa maala ma khuft min al‑haliife al‑sawweetha giddaam Allah ?Wa maala ma tabbagt amri al‑amartak beyah ? 
Wa l‑malik gaal battaan le Chimʼi : Inta taʼarif kulla l‑fasaala al‑sawweetha be niiytak le abuuyi Dawuud.Allah yigabbil leek fasaaltak di fi raasak.
Wa laakin Allah yibaarikni ana al‑malik Suleymaan wa yisabbit kursi al‑muluk hana abuuyi Dawuud wa yagood ila l‑abad giddaam Allah. 
Wa baʼad da,al‑malik anta amur le Banaaya wileed Yahuuyadaʼ wa hu macha darabah le Chimʼi lahaddi maat.Wa be misil da,al‑muluk hana malik Suleymaan bigi saabit.
Wa Suleymaan naasab Firʼoon malik Masir.Hu akhad bineeyit Firʼoon wa khattaaha fi madiinat Dawuud lahaddi hu kammal buna beetah al‑halaalah wa beet Allah wa durdur al‑muhawwig Uruchaliim.
Wa fi l‑wakit da,al‑chaʼab gaaʼidiin yigaddumu dahaayaahum le Allah fi l‑bakaanaat al‑aaliyiin achaan lissaaʼ ma bano beet Allah.
Wa Suleymaan indah hubb le Allah wa gaaʼid yitabbig al‑churuut al‑antaahum leyah abuuh Dawuud.Wa laakin hu kula gaaʼid yigaddim dahaaya wa yiharrig bakhuur fi l‑bakaanaat al‑aaliyiin.
Wa yoom waahid,al‑malik macha hillit Gibʼuun le yigaddim dahaaya fi bakaan al‑ibaada hinaak.Wa da bakaan al‑ibaada al‑muhimm ziyaada.Wa Suleymaan gaddam 1 000 dahaaya muharragiin fi l‑madbah da.
Wa fi Gibʼuun,Allah baan le Suleymaan be l‑leel fi ruʼya wa gaal leyah : Atlub minni al‑cheyy al‑inta tidoorah wa ana nantiih leek. 
Wa Suleymaan radda wa gaal : Inta sawweet kheer katiir le abuuyi Dawuud abdak achaan hu taabaʼ derbak be amaan wa adaala wa galib abyad.Wa inta hafadt leyah al‑kheer al‑katiir da wa anteetah wileed al‑chaal mulkah al‑yoom.
Wa hassaʼ da,ya Allah Ilaahi,inta bas al‑darrajtini ana abdak malik fi gadd abuuyi Dawuud.Wa ana lissaaʼni sabi wa ma naʼarif kikkeef nahkim.
Wa ana abdak gaaʼid fi ust al‑chaʼab al‑inta azaltuhum.Wa l‑chaʼab dool min katarathum wa la yinhasbu wa la yinʼaddo.
Arzukhni ana abdak be galib al‑indah hikma le nahkim fi chaʼabak wa naʼarif al‑zeen wa l‑fasil.Achaan yaatu yagdar yahkim fi chaʼabak al‑katiiriin dool ? 
Wa l‑Rabb khibil talab Suleymaan al‑gaddamah leyah da.
Wa l‑Rabb radda leyah wa gaal : Inta talabt al‑hikma bas wa la talabt umur tawiil wa la talabt maal wa la talabt moot udwaanak laakin inta talabt al‑fihim le tahkim be l‑adaala.
Daahu ana nihaggig talabak wa nantiik hikma wa fihim al‑abadan ma anteetah le naadum min gablak wa la min baʼadak.
Wa ana nantiik al‑cheyy al‑inta ma talabtah kula.Nantiik al‑khuna wa l‑azama wa fi kulla muddit hayaatak ma fi malik min al‑muluuk al‑yabga mislak.
Wa kan titaabiʼ derbi wa tahfad churuuti wa wasiiyaati misil Dawuud abuuk,ana nitawwil umrak. 
Wa wakit Suleymaan wiʼi,hu irif kadar hu riʼi.Wa khalaas,gamma macha Uruchaliim wa wagaf giddaam sanduug muʼaahadat al‑Rabb.Wa hu gaddam dahaaya muharragiin wa dahaaya salaama.Wa baʼad da,hu sawwa aazuuma le masaaʼiilah.
Wa yoom waahid,awiin itneen charaamiit jin giddaam al‑malik.
Wa l‑waahide min al‑awiin deel gaalat : Ya siidi al‑malik !Ana wa l‑mara di saaknaat fi nafs al‑beet.Wa wakit ana wilidt,hi kula gaaʼide.
Wa baʼad talaata yoom,hi kula wildat.Wa aniina gaaʼidaat sawa,naadum aakhar maʼaana fi l‑beet ke ma fiih illa aniina al‑itneen.
Wa wald al‑mara di maat be l‑leel achaan hi ragadat foogah.
Wa hi gammat ust al‑leel wa chaalat wileedi al‑raagid jambi.Wa da wakit ana khaadmak naayme.Wa hi hadanatah giddaamha wa wileedha al‑mayyit kamaan raggadatah giddaami.
Wa be fajur wakit gammeet niraddiʼ wileedi,ligiitah mayyit.Wa wakit al‑sabaah asbah,ana akkadt al‑wileed da adiil wa irift kadar da ma wileedi al‑ana wilidtah. 
Wa l‑mara al‑aakhara gaalat : La,ma ke !Al‑wileed al‑hayy da bas hanaayi wa l‑mayyit da hanaaki. Wa l‑mara al‑awwalaaniiye gaalat : Abadan !Wileedki inti bas al‑mayyit wa wileedi ana bas al‑hayy. Wa be misil da,hinna gamman yilkhaalatan giddaam al‑malik.
Wa l‑malik gaal leehin : Al‑waahide minkan gaalat :‹ Al‑wileed al‑hayy hanaayi wa l‑mayyit hanaaki.› Wa l‑aakhara tuguul :‹ La !Wileedki inti bas al‑mayyit wa hanaayi ana bas al‑hayy.› 
Wa khalaas,al‑malik gaal : Jiibu leyi seef. Wa jaabo seef le l‑malik.
Wa l‑malik gaal : Agtaʼo al‑sakhiir al‑hayy da bakaanteen wa antu nuss le l‑waahide wa nuss le l‑aakhara. 
Wa khalaas fi l‑bakaan da,amm al‑sakhiir al‑hayy hannat le sakhiirha wa gaalat le l‑malik : Ya siidi al‑malik,antiiha al‑sakhiir da.Ma taktuluuh ! Wa laakin al‑mara al‑aakhara tuguul : Agtaʼo al‑sakhiir !Wa be misil da,wa la ana nalgaah wa la hi talgaah. 
Wa khalaas,al‑malik gaal : Antu al‑sakhiir al‑hayy da le l‑mara al‑awwalaaniiye.Ma taktuluuh achaan hi bas ammah. 
Wa kulla Bani Israaʼiil simʼo be l‑chariiʼa al‑sawwaaha Suleymaan.Wa humman khaafo minnah achaan irfo kadar al‑Rabb antaah hikma le yahkim be l‑adaala.
Wa Suleymaan bigi malik fi kulla Bani Israaʼiil.
Wa masaaʼiilah humman Azarya wileed Saduukh hu raajil al‑diin
wa Alihuuraf wa Akhiiya wileed Chiicha humman kuttaabah wa Yahuuchafat wileed Akhiluud hu kaatib al‑yizakkir al‑malik.
Wa Banaaya wileed Yahuuyadaʼ hu khaayid al‑deech wa Saduukh wa Abiyaatar humman rujaal diin
wa Azarya wileed Naataan hu masʼuul fi l‑hukkaam wa Zabuud wileed Naataan hu raajil diin wa mustachaar al‑khaass hana l‑malik.
Wa Akhichaar hu masʼuul fi gasir al‑malik wa Aduniraam wileed Abda hu masʼuul fi l‑khidme al‑ijbaariiye.
Suleymaan khatta 12 hukkaam fi kulla balad Israaʼiil.Wa humman bas masʼuuliin min iichit al‑malik wa aayiltah.Wa fi l‑sana,ayyi waahid minhum yijiib maʼaach hana chahar waahid.
Wa daahu asaame al‑hukkaam dool.Wileed Huur haakim fi mantagat jibaal Afraayim.
Wa wileed Dakhar haakim fi Maakhas wa fi Chaʼalbiim wa fi Beet Chams wa fi Iluun Beet Hanaan.
Wa wileed Hasad haakim fi Arubuut yaʼni mantagat Suuku wa kulla balad Hiifar.
Wa wileed Abinadaab haakim fi kulla mantagat jibaal Duur.Wa hu bas raajilha le Taafat bineeyit Suleymaan.
Wa Baʼana wileed Akhiluud haakim fi Taʼnak wa Magiddu wa kulla mantagat Beet Chaan al‑gariibe le Sartaan giddaam le Yazraʼiil yaʼni min Beet Chaan lahaddi Abil Mahuula wa lahaddi khaadi le Yakhmaʼaam.
Wa wileed Giibar haakim fi Raamuut al‑fi Gilʼaad.Wa hu masʼuul fi hillaal hana Yayiir wileed Manassa fi Gilʼaad.Wa battaan hu haakim fi Arguub fi turaab Baachaan wa 60 mudun kubaar wa muhawwagiin be daraadir gawiyiin wa mugaffaliin be hawaadir hana nahaas.
Wa Akhinadaab wileed Iddu haakim fi mantagat Mahanaayim.
Wa Akhimaaʼas haakim fi mantagat Naftaali.Wa hu kula akhad bitt waahide min banaat Suleymaan al‑usumha Baasmat.
Wa Baʼana wileed Huuchaay haakim fi mantagat Achiir wa Baʼaluut.
Wa Yahuuchafat wileed Faaruuh haakim fi mantagat Yassaakar.
Wa Chimʼi wileed Iila haakim fi mantagat Banyaamiin.
Wa Giibar wileed Uuri haakim fi turaab Gilʼaad.Wa l‑turaab di zamaan hi hint Siihuun malik al‑Amuuriyiin wa Oog malik Baachaan.Wa ziyaada min al‑hukkaam al‑atnaachar dool,fiyah haakim fi balad Yahuuza.
Wa Bani Yahuuza wa Bani Israaʼiil humman katiiriin misil ramla hana khachum al‑bahar.Wa humman induhum akil wa charaab wa aaychiin fi raaha.
Wa l‑malik Suleymaan hakam fi kulla l‑mamaalik min bahar al‑Furaat wa balad al‑Filistiyiin lahaddi huduud balad Masir.Wa humman dool yikaffu al‑miiri wa yakhdumu le l‑malik Suleymaan fi kulla muddit hayaatah.
Wa l‑maʼaach al‑yijiibuuh le Suleymaan wa naasah fi l‑yoom yisaawi 75 chuwaal hana ahsan dagiig wa 150 chuwaal hana dagiig gameh
wa 10 tiiraan sumaan murabbayiin wa 20 tiiraan hana sarha wa 100 khanam.Wa da bala l‑teetal wa l‑khuzlaan wa l‑wuhuuch wa l‑tuyuur al‑murabbayiin.
Al‑malik Suleymaan gaaʼid yahkim fi kulla l‑balad al‑gaaʼide kharib le bahar al‑Furaat wa da min hillit Tifsah lahaddi hillit Khazza.Wa hu aayich be l‑salaama maʼa kulla l‑buldaan al‑mujaawiriinah.
Wa min Daan fi l‑munchaakh lahaddi Biir Sabʼa fi l‑wati,Bani Yahuuza wa Bani Israaʼiil yagoodu be amaan ayyi waahid fi lubb jineentah hana l‑inab wa l‑tiin fi kulla muddit hayaat Suleymaan.
Wa Suleymaan indah 40 000 chaaye le l‑kheel al‑yukurru leyah arabaatah hana l‑harib wa 12 000 rujaal siyaad kheel.
Wa l‑malik kallaf atnaachar hukkaam,wa humman al‑masʼuuliin be maʼaach al‑malik wa l‑naas al‑yaakulu fi dabalaaytah.Wa ayyi waahid yijiib maʼaach hana chahar waahid wa ma yikhalli cheyy yigassir leyah.
Wa l‑hukkaam dool ayyi waahid hasab al‑talabooh minnah yijiib gameh abyad wa gechch le l‑kheel al‑yarkabo fooghum wa l‑kheel al‑yukurru beehum.Wa l‑khumaam da,kulla ke yijiibuuh fi l‑bakaan al‑gaaʼid foogah al‑malik.
Wa l‑Rabb antaah le Suleymaan hikma wa fihim ziyaada wa maʼrafa katiire misil ramla hana khachum al‑bahar.
Wa hikmat Suleymaan bigat ziyaada min hikmat kulla naas al‑sabaah wa hikmat naas Masir.
Wa Suleymaan bigi hakiim min kulla naas al‑dunya wa hakiim min Itaan al‑min khachum beet Azraahi wa Heemaan wa Kalkuul wa Dardaʼ iyaal Mahuul.Wa usmah bigi maʼruuf fi kulla l‑umam al‑mujaawiriinah.
Wa Suleymaan katab 3 000 masal wa 1 005 khine.
Wa hu hajja be l‑nabaat min chadar al‑arz al‑aziim hana Lubnaan lahaddi nabaat al‑zuufa al‑sakhayyar al‑yugumm fi l‑durdur.Wa hajja be l‑bahaayim wa l‑tuyuur wa l‑zawaahif wa l‑huut.
Wa kulla l‑chuʼuub wa muluuk al‑ard al‑simʼo be hikmat al‑malik Suleymaan rassalo naashum jo le yasmaʼo hikmatah.
Wa wakit Hiiraam malik balad Suur simiʼ kadar Suleymaan masahooh wa darrajooh malik fi gadd abuuh,rassal masaaʼiilah le Suleymaan achaan Hiiraam kaan rafiigah le Dawuud fi kulla muddit hayaatah.
Wa Suleymaan rassal le Hiiraam wa gaal :
 Inta taʼarif kadar abuuyi Dawuud ma gidir bana beet le Allah Ilaahah achaan udwaanah haarabooh min ayyi jiihe lahaddi Allah khattaahum tihit rijileenah.
Wa laakin hassaʼ,Allah Ilaahi jaab leyi al‑salaama min ayyi jiihe wa ma fi adu wa la diige.
Wa daahu ana indi niiye le nabni beet le Allah Ilaahi.Wa da misil Allah gaalah le abuuyi Dawuud,hu gaal :‹ Ana nidarrij wileedak malik fi gaddak wa hu bas al‑yabni beet le usmi. ›
Wa hassaʼ da,anti amur le naasak yagtaʼo leyi hatab al‑arz hana Lubnaan.Wa khaddaamiinak yakhdumu maʼa khaddaamiini wa ana nikaffiik ujrat khaddaamiinak hasab inta tuguulah.Achaan inta taʼarif tamaam kadar ma fi naadum minnina al‑yaʼarif yagtaʼ al‑chadar misil naasak min balad Seeda. 
Wa wakit Hiiraam simiʼ kalaam Suleymaan da,firih farha chadiide wa gaal : Baarak Allah al‑antaah al‑yoom le Dawuud wileed hakiim le yahkim fi l‑chaʼab al‑katiiriin dool. 
Wa Hiiraam rassal le Suleymaan wa gaal : Ana simiʼt kalaam mursaalak wa khalaas nantiik kulla l‑dawwartah min hatab al‑arz wa hatab al‑sarwi.
Wa khaddaamiini yangulu hatab al‑arz min Lubnaan lahaddi khachum al‑bahar al‑Abyad.Wa hinaak,yilimmu al‑hatab da wa yarbutuuh wa yiʼawwumuuh fi l‑bahar lahaddi fi l‑bakaan al‑inta tiwassifah leyi.Wa fi l‑bakaan da,naasi yifartugu al‑hubaal wa inta tichiilah.Wa inta kamaan sawwi leyi al‑cheyy al‑nidoorah wa anti akil le naas beeti. 
Wa be misil da,Hiiraam anta Suleymaan hatab al‑arz wa hatab al‑sarwi misil hu dawwarah.
Wa kulli sana,Suleymaan yanti akil le Hiiraam misil 50 000 chuwaal hana gameh wa itneen birmiil hana dihin zaytuun saafi.
Wa Allah antaah hikma le Suleymaan misil hu gaalah leyah.Wa l‑alaakha bigat samha been Hiiraam wa Suleymaan.Wa be da,humman sawwo muʼaahada ambeenaathum.
Wa l‑malik Suleymaan nazzam khidme ijbaariiye wa chaal foogha 30 000 raajil min kulla Bani Israaʼiil.
Wa l‑rujaal dool yakhdumu amkaaba.Wa fi ayyi chahar,yirassil 10 000 raajil yamchu Lubnaan le yakhdumu chahar.Wa baʼad da,yigabbulu yinjammo chahareen fi buyuuthum.Wa l‑muraakhib fi l‑khidme di,hu Aduniraam.
Wa Suleymaan indah battaan 70 000 naggaaliin wa 80 000 naas gaaʼidiin fi l‑jibaal achaan yagtaʼo hujaar hana buna.
Wa bala l‑masaaʼiil al‑Suleymaan kallafaahum fi l‑khidme,fiyah naas aakhariin kula muraakhibiin fi l‑khidme di.Wa adadhum 3 300 raajil.
Wa l‑malik anta amur le yagtaʼo hujaar kubaar wa samhiin le yabgo asaas le beet Allah.
Wa khalaas,kulla khaddaamiin Suleymaan wa khaddaamiin Hiiraam wa naas hillit Gibaal gammo yagtaʼo wa yijahhuzu al‑hatab wa l‑hujaar le buna al‑beet da.
Wa l‑malik Suleymaan bada buna beet Allah be 480 sana baʼad marigiin Bani Israaʼiil min balad Masir.Wa da fi l‑sana al‑raabʼe hana hukmah fi Bani Israaʼiil wa fi l‑chahar al‑usmah Ziyu wa hu al‑chahar al‑taani hana l‑sana.
Wa l‑beet al‑Suleymaan banaah le Allah da tuulah 60 duraaʼ wa urdah 20 duraaʼ wa tuulah foog kamaan 30 duraaʼ.
Wa giddaam beet Allah,fiyah khurfa hana madkhal al‑urdaha 20 duraaʼ maʼa urd al‑beet sawa wa tuulha 10 duraaʼ giddaam al‑beet.
Wa l‑beet da rakkabo leyah chabaabiik wa saddoohum be hadiid madfuur.
Wa bano buyuut barra fi tuul al‑durdur hana l‑bakaan al‑mukhaddas wa l‑bakaan al‑mukhaddas marra waahid.
Wa l‑gasir al‑tihtaani urdah 5 duraaʼ wa l‑ustaani urdah 6 duraaʼ wa l‑taalit urdah 7 duraaʼ achaan durdur hana beet Allah ma indah nafs al‑tukhun fi kulla tuulah foog.Wa tukhnah ma mutasaawi fi ayyi gasir.Wa be da,al‑maraadiis al‑yisabbutu al‑beet ma yadkhulu fi l‑durdur hana beet Allah.
Wa l‑buna hana beet Allah da sawwooh be hujaar mujahhaziin al‑gataʼoohum gubbaal.Wa be da,ma binsamiʼ daribiin hana mitraga wa la faas wa la aala aakhara hana hadiid fi lubb beet Allah wakit gaaʼidiin yabnuuh.
Wa l‑baab al‑yadkhulu beyah al‑gasir al‑ustaani gaaʼid be nuss al‑zeene hana beet Allah.Wa yarkabo fi l‑gasir al‑ustaani da be ataba wa min hinaak,yarkabo battaan fi l‑gasir al‑foogaani.
Wa baʼad Suleymaan kammal buna beet Allah,khatta leyah maraadiis hana arz wa sadda raasah be khachab.
Wa bana al‑buyuut barra fi tuul al‑durdur hana l‑beet al‑mukhaddas wa ayyi beet tuulah 5 duraaʼ wa lammaahum maʼa durdur al‑beet al‑mukhaddas be hatab al‑arz.
Wa Allah hajja le Suleymaan wa gaal :
 Daahu inta gaaʼid tabni leyi al‑beet da.Wa kan tamchi hasab gawaaniini wa titaabiʼ churuuti wa tahfad wasiiyaati wa titabbighum,khalaas ana nihaggig al‑kalaam al‑gultah fi chaanak wa da l‑kalaam al‑gultah le abuuk Dawuud.
Wa ana naskun fi lubb chaʼabi Bani Israaʼiil wa abadan ma nikhalliihum. 
Wa baʼad kammal buna beet Allah,Suleymaan
sadda kulla daakhal al‑beet min tihit lahaddi foog be khachab al‑arz.Wa turaabah kula saddaah be khachab al‑sarwi.
Wa fi lubb al‑beet daakhal,bana khurfa khaassa wa da l‑bakaan al‑mukhaddas marra waahid.Tuulah yisaawi 20 duraaʼ wa saddaah be khachab al‑arz min tihit lahaddi foog.
Wa l‑bakaan al‑faddal min al‑khurfa al‑kabiire hana beet Allah gaaʼid giddaam al‑bakaan al‑mukhaddas marra waahid wa tuulah yisaawi 40 duraaʼ.
Wa khachab al‑arz al‑saddo beyah al‑bakaan al‑mukhaddas min daakhal,nagacho foogah suwar hana bukhas wa zuhuur mufattahiin.Wa saddo kulla l‑bakaan al‑mukhaddas da be khachab al‑arz.Wa be da,hajar waahid kula ma binchaaf.
Wa daakhal beet Allah,Suleymaan bana al‑bakaan al‑mukhaddas marra waahid da le yukhuttu foogah sanduug muʼaahadat Allah.
Wa l‑bakaan al‑mukhaddas marra waahid tuulah 20 duraaʼ wa urdah 20 duraaʼ wa tuulah foog kula 20 duraaʼ.Wa Suleymaan masah lubbah be dahab saafi.Wa sawwa mukhbar kula min hatab al‑arz wa masahah be dahab.
Wa Suleymaan masah lubb al‑beet da be dahab saafi wa allag salaasil hana dahab giddaam al‑bakaan al‑mukhaddas marra waahid al‑mamsuuh be dahab.
Wa khalaas be da,hu masah be dahab saafi kulla l‑beet wa l‑mukhbar al‑khattaah giddaam al‑bakaan al‑mukhaddas marra waahid.
Wa fi lubb al‑bakaan al‑mukhaddas marra waahid,sanaʼ tamaasiil hana makhluugiin samaawiyiin itneen be hatab al‑zaytuun.Wa ayyi waahid tuulah foog 10 duraaʼ.
Wa ayyi makhluug samaawi indah janaahe itneen.Wa tuul al‑jinh al‑waahid 5 duraaʼ wa l‑jinh al‑aakhar kula tuulah 5 duraaʼ.Wa min taraf jinhah al‑waahid le jinhah al‑aakhar,tuulah 10 duraaʼ.
Wa tuul al‑makhluugiin al‑samaawiyiin al‑itneen dool sawa sawa yaʼni 10 duraaʼ ayyi waahid.Wa chakilhum kula waahid.
Wa ayyi waahid min al‑makhluugiin al‑samaawiyiin dool tuulah foog 10 duraaʼ.
Wa Suleymaan khatta al‑makhluugiin al‑samaawiyiin dool daakhal fi lubb al‑bakaan al‑mukhaddas marra waahid.Wa l‑makhluugiin al‑samaawiyiin dool mumattitiin janaaheehum wa jinh hana l‑makhluug al‑samaawi al‑waahid yilammis al‑durdur be hini wa jinh hana l‑makhluug al‑samaawi al‑aakhar yilammis al‑durdur be hinaak.Wa misil da,janaaheehum al‑aakhariin kamaan laammiin sawa fi ust al‑beet,jinh maʼa jinh.
Wa l‑tamaasiil hana l‑makhluugiin al‑samaawiyiin al‑itneen dool,masahaahum be dahab.
Wa fi kulla l‑daraadir al‑daakhal hana l‑khuraf al‑itneen hana beet Allah,nagach suwar hana makhluugiin samaawiyiin wa chadar nakhal wa zuhuur mufattahiin.
Wa hu masah ard al‑khuraf al‑itneen dool be dahab.
Wa fi madkhal al‑bakaan al‑mukhaddas marra waahid,sawwa baab abdalfiteen be hatab al‑zaytuun.Wa l‑hatab al‑yirakkubu foogah al‑baab da,tuulah yisaawi al‑khumus hana l‑durdur.
Wa l‑biibaan al‑itneen hana l‑baab abdalfiteen dool,sawwaahum be hatab al‑zaytuun.Wa nagach fooghum suwar hana makhluugiin samaawiyiin wa chadar nakhal wa zuhuur mufattahiin wa masahaahum be dahab.Al‑makhluugiin al‑samaawiyiin wa l‑nakhal kulluhum ke masahaahum be dahab.
Wa sawwa nafs al‑cheyy le l‑baab hana madkhal beet Allah.Wa l‑hatab al‑yirakkubu foogah al‑baab da sawwaah be hatab al‑zaytuun wa tuulah yisaawi al‑rubuʼ hana l‑durdur.
Wa sawwa biibaan itneen be hatab al‑sarwi al‑induhum rubaat ambeenaathum wa l‑waahid yintabig fi l‑aakhar.
Wa fi l‑biibaan dool,nagach suwar hana makhluugiin samaawiyiin wa chadar nakhal wa zuhuur mufattahiin wa masahaahum be dahab.
Wa l‑fadaay al‑dakhlaaniiye,hawwagha be talaata roog hana hajar manguuch.Wa fi raas al‑talaata roog hana hajar,khatta roog waahid hana hatab al‑arz.
Wa asaas beet Allah,khattooh fi l‑sana al‑raabʼe hana hukum Suleymaan fi l‑chahar al‑usmah Ziyu.
Wa fi sanit 11 hana hukmah fi l‑chahar al‑usmah Buul yaʼni fi l‑chahar al‑taamin,buna hana l‑beet da kammal marra waahid hasab al‑waajib leyah.Wa Suleymaan bana al‑beet da fi muddit sabʼa sana.
Wa Suleymaan bana gasrah wa kammalah fi muddit 13 sana.
Wa hu bana beet al‑sammooh Khaabat Lubnaan wa tuulah 100 duraaʼ wa urdah 50 duraaʼ wa tuulah foog kamaan 30 duraaʼ.Wa fi lubbah,hu sawwa arbaʼa roog hana amad min hatab al‑arz wa fi raashum,khatta maraadiis kula min hatab al‑arz.
Wa l‑maraadiis dool adadhum 45 wa gaaʼidiin fi talaata roog wa ayyi roog indah 15 maraadiis al‑gaaʼidiin fi raas al‑amad.Wa hu sadda al‑maraadiis dool be khachab al‑arz.
Wa fi ayyi jiihe hana l‑beet,sawwo talaata roog hana chabaabiik be hatabhum.Wa rakkabo al‑chabaabiik dool mulgaabiliin al‑waahid le l‑aakhar.
Wa kulla l‑biibaan wa l‑chabaabiik wa hatabhum al‑yirakkubuuhum foogah,chakilhum murabbaʼ.Wa l‑chabaabiik dool mulgaabiliin ambeenaathum ale talaata roog.
Wa Suleymaan sawwa baranda al‑tuulha 50 duraaʼ wa urdaha 30 duraaʼ wa banaaha be amad.Wa bana khurfit al‑madkhal wa sabbatha be amad wa sawwa baabha be giddaam.
Wa battaan bana baranda aakhara al‑yukhuttu foogha kursi al‑muluk wa da l‑bakaan al‑yisawwi foogah al‑chariiʼa.Wa l‑bakaan da,hu saddaah be khachab al‑arz min tihit lahaddi foog.
Wa l‑beet al‑yaskun foogah,banooh fi fadaay aakhara wa hu bichaabih beet Khaabat Lubnaan.Wa le martah bineeyit Firʼoon malik Masir,Suleymaan bana beet al‑hu kula bichaabih beet Khaabat Lubnaan.
Wa kulla l‑buyuut dool wa l‑daraadir wa l‑fadaay al‑kabiire min al‑asaas lahaddi l‑maraadiis,banoohum be hujaar samhiin wa magtuuʼiin.Wa humman gataʼoohum be munchaar be giddaam wa be wara.
Wa le l‑asaas,astaʼmalo hujaar kubaar wa samhiin al‑tuulhum ma sawa.Waahidiin 10 duraaʼ wa waahidiin 8 duraaʼ.
Wa fi raas al‑asaas da,khatto hujaar samhiin magtuuʼiin hasab al‑magaas al‑waajib wa hatab al‑arz.
Wa l‑fadaay al‑kabiire,hawwagooha be durdur al‑indah talaata roog hana hujaar magtuuʼiin wa fi raashum,indah roog waahid hana hatab al‑arz.Wa da misil al‑fadaay al‑dakhlaaniiye wa khurfit al‑madkhal hana beet Allah.
Wa l‑malik Suleymaan rassal jaabah le Huuraam min balad Suur.
Wa Huuraam da,hu wileed hana mara armala wa hi min gabiilat Naftaali wa abuuh min balad Suur.Wa hu indah khibra wa fihim wa maʼrafa fi khidmit al‑nahaas.Hu ja bakaan al‑malik Suleymaan wa sawwa leyah kulla khidimtah.
Wa Huuraam sanaʼ amad itneen hana nahaas wa tuul hana ayyi waahid 18 duraaʼ wa l‑daayira hana ayyi waahid indaha 12 duraaʼ.
Wa sanaʼ ruuse hana nahaas al‑yukhuttuuhum foog fi l‑amad dool wa ayyi waahid min al‑ruuse dool tuulah 5 duraaʼ.
Wa jammal al‑amad dool be salaasil hana nahaas madfuuriin wa khattaahum foog fi raas al‑amad dool.Wa ayyi amuud indah sabʼa salaasil.
Wa battaan sanaʼ be nahaas roogeen hana rummaan wa allaghum fi l‑salaasil wa sadda beehum raas al‑amuud al‑waahid.Wa sawwa nafs al‑cheyy be l‑amuud al‑taani.
Wa le l‑amad hana l‑madkhal dool,sanaʼ leehum ruuse aakhariin wa ayyi raas tuulah 4 duraaʼ.Wa l‑ruuse dool bichaabuhu nuwwaar al‑sitteeb.
Wa foog min ruuse al‑amad,fiyah bakaan takhiin ziyaada.Wa l‑bakaan da faayit al‑salaasil al‑muʼallagiin fooghum 200 rummaan al‑muhawwigiin ruuse al‑amad.
Wa Huuraam khatta al‑amad dool giddaam khurfit al‑madkhal hana beet Allah.Al‑amuud al‑waahid,khattaah be l‑zeene wa sammaah Yaakiin (maʼanaatah Allah yisabbit).Wa l‑amuud al‑taani,khattaah be l‑isra wa sammaah Buʼaaz (maʼanaatah al‑gudra min Allah).
Wa l‑ruuse hana l‑amad dool bichaabuhu nuwwaar al‑sitteeb.Wa be misil da,Huuraam kammal khidmit al‑amad.
Wa Huuraam sanaʼ hoot kabiir mudawwar hana nahaas.Wa khachmah yisaawi 10 duraaʼ min tarafah le tarafah.Wa tuulah foog yisaawi 5 duraaʼ wa daayirah kamaan 30 duraaʼ.
Wa jammal al‑hoot be bukhas al‑sanaʼaahum be nahaas.Fi ayyi duraaʼ,sawwa 10 bukhas wa da,fi kulla daayira al‑hoot.Wa l‑bukhas dool sanaʼaahum ale roogeen.Wa humman wa l‑hoot kulluhum ke sunʼa waahide bas.
Wa l‑hoot da khattooh fi 12 tiiraan hana nahaas.Wa l‑tiiraan dool muwajjihiin ale l‑arbaʼa jiihaat.Talaata muwajjihiin ale jiihat al‑munchaakh wa talaata ale jiihat al‑kharib wa talaata ale jiihat al‑wati wa talaata ale jiihat al‑sabaah.Wa duhuurhum daakhal tihit al‑hoot.
Wa khachum al‑hoot da tukhnah yisaawi arbaʼa usbaʼ wa khachmah misil nuwwaar al‑sitteeb.Wa l‑hoot da yichiil 200 birmiil hana almi.
Wa Huuraam sanaʼ achara hiitaan mutaharrikiin min nahaas wa ayyi waahid tuulah 4 duraaʼ wa urdah 4 duraaʼ wa tuulah foog kamaan 3 duraaʼ.
Wa daahu kikkeef sanaʼ al‑hiitaan al‑mutaharrikiin dool.Sanaʼaahum be safaayih hana nahaas al‑bigi misil asaas wa khatta leehum hawaadir.
Wa sanaʼ fi l‑safaayih ambeen al‑hawaadir dool suwar hana diidaan wa tiiraan wa makhluugiin samaawiyiin.Wa be foog wa be tihit le l‑diidaan wa l‑tiiraan,jammalaahum be zuhuur muddoodaliin.
Wa ayyi asaas indah arbaʼa ajalaat hana nahaas murakkabiin fi arbaʼa hawaadir hana nahaas al‑musabbatiin fi l‑arbaʼa arkaan hana l‑asaas.Wa l‑hawaadir maʼa l‑asaas,kulluhum ke sunʼa waahide bas wa l‑ajalaat ma lihgo al‑bakaan al‑mujammal be zuhuur.
Wa fi raas ayyi asaas,fiyah fatha mudawwara tuulha foog duraaʼ wa urdaha duraaʼ wa nuss wa da l‑bakaan al‑yukhuttu foogah al‑hoot.Wa khachum al‑fatha al‑mudawwara da,nagacho foogah suwar.Wa laakin safaayih al‑asaas da murabbaʼiin ma mudawwariin.
Wa l‑arbaʼa ajalaat dool gaaʼidiin be tihit marbuutiin fi safaayih al‑asaas wa l‑hawaadir al‑murabbatiin fooghum al‑ajalaat maargiin jaay wa jaay le l‑asaas wa tuul al‑ajalaat foog duraaʼ wa nuss.
Wa l‑ajalaat dool misil ajalaat hana arabaat al‑harib.Al‑hawaadir wa kulla cheyy al‑fooghum,sanaʼaahum min nahaas.
Wa fi arbaʼa amad masnuuʼiin fi l‑arbaʼa arkaan wa kulluhum ke sunʼa waahide maʼa l‑asaas.
Wa l‑bakaan al‑foog hana ayyi asaas mujammal be taaj mudawwar tuulah nuss duraaʼ.Wa l‑bakaan da,indah massaaka wa safaayih hana nahaas wa humman kulluhum ke sunʼa waahide maʼa l‑asaas.
Wa ayyi bakaan faadi fi l‑massaaka wa l‑safaayih,hu jammalaahum be suwar hana makhluugiin samaawiyiin wa diidaan wa chadar nakhal wa zuhuur fi kulla daayir al‑asaas.
Wa be misil da,hu sawwa al‑asaas dool be nahaas wa kulluhum induhum nafs al‑sunʼa wa nafs al‑tuul wa nafs al‑hajim.
Wa sawwa achara hiitaan hana nahaas.Wa ayyi hoot tuulah foog yisaawi 4 duraaʼ wa yichiil 4 birmiil almi.Wa ayyi hoot yukhuttuuh fi raas asaas waahid.
Wa l‑hiitaan al‑mutaharrikiin al‑khamsa khattaahum be nuss al‑zeene hana l‑beet al‑mukhaddas wa l‑hiitaan al‑khamsa al‑aakhariin kamaan khattaahum be nuss al‑isra.Wa laakin al‑hoot al‑kabiir kamaan khattaah be nuss al‑zeene hana l‑beet fi ruknah mugaabil wati sabaah.
Wa Huuraam sanaʼ hiitaan wa feelaat wa kiisaan.Wa hu kammal kulla l‑khidme hana beet Allah al‑kallafah beeha al‑malik Suleymaan.
Wa hu sanaʼal‑amad al‑itneenwa ruuseehum al‑khattaahum fi raas al‑amadwa l‑silsilateen hana nahaas al‑madfuuriin al‑khattaahum fi ruuse al‑amad dool
wa l‑urbuʼmiya rummaan al‑muʼallagiin roogeen fi l‑silsilateen hana nahaas al‑madfuuriin al‑khattaahum fi ruuse al‑amad dool
wa l‑achara asaaswa l‑achara hiitaan al‑khattaahum fooghum
wa l‑hoot al‑kabiir al‑wahiidwa l‑atnaachar tiiraan al‑tihtah
wa l‑hiitaan wa l‑feelaat wa l‑kiisaan.Kulla l‑muʼiddaat dool,Huuraam sanaʼaahum min nahaas nagi le beet Allah be amur al‑malik Suleymaan.
Wa l‑malik amar yasnaʼo kulla l‑muʼiddaat dool fi gawaalib hana tiine fi turaab bahar al‑Urdun ambeen Sukkuut wa Sartaan.
Wa Suleymaan sawwa muʼiddaat katiiriin marra waahid lahaddi naadum ma yagdar yaʼarif wazin al‑nahaas al‑sawwoohum beyah.
Wa battaan kula Suleymaan sawwa muʼiddaat aakhariin le beet Allah.Wa hummanmukhbar al‑bakhuur hana l‑dahabwa l‑tarabeeza hana l‑dahab al‑yigaddumu foogha al‑khubza le Allah
wa l‑achara faanuus min dahab saafi al‑khattaahum giddaam al‑bakaan al‑mukhaddas marra waahid,al‑khamsa be nuss al‑zeene wa l‑khamsa al‑aakhariin be nuss al‑israwa l‑zuhuur wa l‑tiyeesaat le l‑naar wa l‑kalaaliib kulluhum ke min dahab
wa l‑mawaaʼiin wa l‑sakaakiin wa l‑kiisaan wa l‑sufar wa khammaamaat al‑naar kulluhum ke min dahab saafiwa l‑hadiid al‑musabbit al‑biibaan hana l‑bakaan al‑mukhaddas marra waahid wa l‑hadiid al‑musabbit al‑biibaan hana beet Allah kulluhum ke min dahab.
Wa wakit kulla l‑khidme hana beet Allah kammalat khalaas,al‑malik Suleymaan jaab kulla cheyy al‑abuuh Dawuud khassasah misil al‑fudda wa l‑dahab wa l‑mawaaʼiin wa khattaahum fi l‑makhaazin hana beet Allah.
Wa baʼad da,al‑malik Suleymaan naada kulla chuyuukh Bani Israaʼiil wa kulla kubaaraat al‑gabaayil wa kubaaraat al‑aayilaat hana Bani Israaʼiil yilimmu fi Uruchaliim.Wa da achaan yichiilu sanduug muʼaahadat Allah min madiinat Dawuud al‑sammooha Sahyuun wa yiwadduuh beet Allah.
Wa kulla rujaal Bani Israaʼiil lammo wara l‑malik Suleymaan fi l‑chahar al‑saabiʼ al‑usmah Itaaniim wa da fi wakt al‑iid.
Wakit kulla chuyuukh Bani Israaʼiil jo,rujaal al‑diin chaalo al‑sanduug.
Wa rujaal al‑diin wa l‑Laawiyiin chaalo sanduug Allah wa kheemat al‑ijtimaaʼ wa kulla l‑muʼiddaat al‑mukhassasiin al‑fi lubb al‑kheema.
Wa l‑malik Suleymaan wa kulla jamaaʼat Bani Israaʼiil lammo wa wagafo giddaam al‑sanduug.Wa gaddamo dahaaya hana khanam wa bagar katiir marra waahid lahaddi naadum ma yagdar yahsibhum wa la yalga adadhum.
Wa baʼad da,rujaal al‑diin jaabo sanduug muʼaahadat Allah wa dakhkhalooh fi lubb beet Allah fi l‑bakaan al‑khassasooh leyah fi l‑bakaan al‑mukhaddas marra waahid tihit janaahe hana l‑makhluugiin al‑samaawiyiin.
Wa l‑makhluugiin al‑samaawiyiin dool mumattitiin janaaheehum be foog le l‑bakaan al‑gaaʼid foogah al‑sanduug.Wa be misil da,yikhattu al‑sanduug wa l‑iidaan al‑yichiiluuh beehum.
Wa l‑iidaan al‑yichiiluuh beehum tuwaal.Wa khachum al‑iidaan dool yinchaaf le l‑naadum al‑gaaʼid ambeen al‑sanduug wa l‑madkhal hana l‑bakaan al‑mukhaddas marra waahid wa laakin naadum min barra ma yichiifah.Wa kulla l‑achya dool gaaʼidiin lahaddi l‑yoom.
Wa l‑sanduug da ma indah cheyy daakhal illa l‑liihaan al‑itneen hana l‑hajar al‑Muusa khattaahum fi lubbah wakit hu gaaʼid fi jabal Huuriib.Wa da,wakit Allah sawwa muʼaahada maʼa Bani Israaʼiil baʼad marigiinhum min balad Masir.
Wa wakit rujaal al‑diin marago min al‑bakaan al‑mukhaddas da,sahaabaay jaat saddat beet Allah.
Wa rujaal al‑diin ma gidro yisawwu khidmithum be sabab al‑sahaabaay di achaan majd Allah mala beet Allah.
Wa khalaas,Suleymaan gaal : Ya Allah !Inta gult taskun fi l‑dalaam.
Wa daahu ana baneet leek beet aziim al‑taskun foogah.Wa da l‑bakaan al‑inta taskun foogah ila l‑abad. 
Wa baʼad da,al‑malik wajjah le kulla jamaaʼat Bani Israaʼiil al‑waagfiin foog wa baarakaahum.
Wa gaal : Baarak Allah Ilaah Bani Israaʼiil al‑hajja le abuuyi Dawuud.Aywa,be iidah hu haggag kulla l‑kalaam al‑gaalah leyah.Hu gaal :
‹ Min yoom al‑ana maragt chaʼabi Bani Israaʼiil min balad Masir,ana ma azalt hille waahide min kulla hillaal gabaayil Bani Israaʼiil le yabnu beet al‑nukhutt foogah usmi.Wa laakin ana azalt Dawuud le yahkim fi chaʼabi Bani Israaʼiil.› 
Wa Suleymaan gaal battaan : Dawuud abuuyi indah niiye le yabni beet le Allah Ilaah Bani Israaʼiil.
Wa laakin Allah gaal le abuuyi Dawuud :‹ Inta chilt niiye le tabni beet le usmi wa niiytak di adiile.
Wa da ma inta al‑tabni leyi al‑beet da laakin wileedak al‑marag min sulbak,hu bas yabni al‑beet da le usmi. ›
 Wa hassaʼ,Allah haggag kalaamah al‑gaalah.Ana baddalt abuuyi Dawuud wa gaʼadt fi kursi al‑muluk fi Bani Israaʼiil misil Allah gaalah.Wa daahu ana baneet beet le Allah Ilaah Bani Israaʼiil.
Wa addalt bakaan le l‑sanduug al‑indah al‑liihaan al‑fooghum al‑muʼaahada al‑sawwaaha Allah maʼa juduudna wakit hu maragaahum min balad Masir. 
Wa Suleymaan wagaf giddaam madbah Allah wa gaabal kulla jamaaʼat Bani Israaʼiil.Wa rafaʼ iideenah ale l‑sama
wa gaal : Ya Allah Ilaah Bani Israaʼiil,ma fi Ilaah mislak inta wa la foog fi l‑sama wa la tihit fi l‑ard.Inta tahfad muʼaahadatak wa kheerak le khaddaamiinak al‑yitaabuʼuuk be kulla guluubhum.
Wa l‑yoom,inta hafadt le abdak Dawuud abuuyi muʼaahadatak wa be iidak,inta haggagt kulla kalaamak al‑gultah leyah.
 Wa hassaʼ,ya Allah Ilaah Bani Israaʼiil,ahfad muʼaahadatak al‑sawweetha maʼa abdak Dawuud abuuyi wakit gult leyah :‹ Daayman yukuun naadum min zurriiytak giddaami fi kursi al‑muluk hana Bani Israaʼiil.Wa da illa kan zurriiytak tukuunu maʼaayi wa titaabiʼ derbi misil inta zaatak taabaʼtah. ›
Wa hassaʼ,ya Allah Ilaah Bani Israaʼiil,min fadlak khalli kalaamak da yilhaggag misil inta gultah le abdak Dawuud abuuyi.
 Wa hal sahiih ke al‑Rabb yaskun fi l‑ard walla ?Al‑sama wa kulla l‑samaawaat al‑wasiiʼiin dool ma yagdaro yichiiluuk,ya Allah.Wa kikkeef al‑beet al‑sakhayyar al‑ana baneetah yichiilak ?
Ya Allah Ilaahi,akhbal salaati wa duʼaayi ana abdak.Asmaʼ al‑munaada wa l‑sala al‑niwajjihhum leek ana abdak al‑yoom.
Wa fakkir fi l‑beet da leel wa nahaar achaan da al‑bakaan al‑inta gult :‹ Da bas al‑bakaan al‑nukhutt foogah usmi.› Asmaʼ salaati ana abdak al‑niwajjihha ale l‑bakaan da.
Ya Allah,asmaʼ duʼaayi ana abdak wa duʼa chaʼabak Bani Israaʼiil wakit yisallu ale l‑bakaan da.Wa min al‑sama,al‑bakaan al‑inta saakin foogah,asmaʼna wa akhfir leena zunuubna.
 Wa kan yuluumu naadum wa yuguulu hu sawwa khata didd naadum aakhar wa yajburuuh le yahlif be haliife al‑tijiib foogah al‑laʼana,khalli al‑naadum da yaji yahlif giddaam madbahak al‑gaaʼid fi lubb al‑beet da.
Wa khalaas min al‑sama,asmaʼ wa ahkim ambeen abiidak.Aakhib al‑fasil wa gabbil leyah fasaaltah fi raasah.Wa barri al‑saalih wa ahkim leyah hasab adaaltah.
 Wa akuun al‑adu yinnasir fi chaʼabak Bani Israaʼiil be sabab humman aznabo diddak.Wa kan humman yiʼtarufu be zunuubhum wa yimajjudu usmak wa yiwajjuhu leek salaawaathum wa yachhadook fi lubb al‑beet da,
khalaas min al‑sama asmaʼ wa akhfir le chaʼabak Bani Israaʼiil zunuubhum wa gabbilhum fi l‑ard al‑inta anteetha le juduudhum.
 Wa akuun al‑sama yinsadda wa l‑matar yabga ma fiih achaan chaʼabak aznabo diddak.Wa kan humman yiwajjuhu leek ale l‑bakaan da le yisallu wa yimajjudu usmak wa yiʼtarufu be zunuubhum achaan inta taʼʼabtuhum,
khalaas min al‑sama asmaʼhum wa akhfir le abiidak wa le chaʼabak Bani Israaʼiil zunuubhum.Wa wassif leehum al‑derib al‑adiil al‑waajib yichiiluuh.Wa nazzil leehum matar fi l‑ard al‑inta anteetha warasa le chaʼabak.
 Wa akuun juuʼ walla waba yaji fi l‑balad di wa l‑ziraaʼa yaybaso wa l‑teeraab yiʼaffin wa saar al‑leel wa l‑jaraad yaju be katara.Wa l‑adu yaji yihaasir al‑mudun al‑gawiyiin hana chaʼabak hatta kan fooghum waba aw amraad kula.
Wa kan kulla chaʼabak Bani Israaʼiil irfo kadar al‑waba da jaayi minhum humman zaathum,humman yachhadook wa yiwajjuhu ale beetak wa yarfaʼo iideehum aleek le yasʼalook,
khalaas min al‑sama,al‑bakaan al‑inta saakin foogah,asmaʼ wa akhfir leehum zunuubhum wa ahkim wa sawwi foog ayyi waahid hasab amalah achaan inta taʼarif galbah.Wa inta bas al‑taʼarif galib hana ayyi naadum.
Wa be misil da,Bani Israaʼiil yakhaafo minnak fi kulla muddit hayaathum al‑yiʼiichuuha fi l‑ard al‑inta anteetha le juduudna.
 Wa akuun ajnabi al‑ma min chaʼabak Bani Israaʼiil yaji min balad baʼiide fi chaan usmak
achaan simiʼ yihajju be usmak al‑majiid wa gudurtak al‑aziime wa iidak al‑mamduuda.Wa kan al‑ajnabi da yaji yigaddim salaawaatah ale l‑beet da,
khalaas min al‑sama,al‑bakaan al‑inta saakin foogah,asmaʼ wa akhbal kulla cheyy al‑yatulbah minnak al‑ajnabi.Wa be da,kulla chuʼuub al‑ard yiʼtarufu be usmak wa yakhaafo minnak misil chaʼabak Bani Israaʼiil.Wa yaʼarfu kadar usmak yinaaduuh fi l‑beet al‑ana baneetah leek da.
 Wa akuun chaʼabak yamurgu yamchu yihaarubu udwaanhum be l‑derib al‑inta tirassilhum foogah.Wa kan humman yisallu leek inta Allah wa yiwajjuhu ale l‑madiina al‑inta azaltaha wa ale l‑beet al‑ana baneetah le usmak,
khalaas min al‑sama asmaʼ salaawaathum wa duʼaahum al‑yiwajjuhuuhum leek wa daafiʼ le huguughum.
 Wa akuun Bani Israaʼiil yaznubu diddak,achaan ma fi naadum al‑ma yisawwi zanib,wa inta takhdab leehum wa tisallimhum le udwaanhum wa humman yakurbuuhum masaajiin harib wa yiwadduuhum fi balad baʼiide aw gariibe.
Wa akuun min balad al‑adu,al‑bakaan al‑humman gaaʼidiin foogah masaajiin,yutuubu min zunuubhum wa yachhadook wa yuguulu :‹ Aniina aznabna wa sawweena khata wa fasaala. ›
Wa kan yiʼtarufu be zunuubhum be kulla guluubhum wa be kulla fikirhum min balad udwaanhum,al‑balad al‑waddoohum foogha masaajiin,wa kan humman yisallu leek wa yiwajjuhu ale baladhum al‑inta anteetha le juduudhum wa ale l‑madiina al‑inta azaltaha wa ale l‑beet al‑ana baneetah le usmak,
khalaas min al‑sama,al‑bakaan al‑inta saakin foogah,asmaʼ salaawaathum wa duʼaahum wa daafiʼ le huguughum.
Akhfir le chaʼabak al‑aznabo diddak wa isook.Wa khalli yalgo rahma min al‑naas al‑karaboohum wa waddoohum masaajiin wa yihinnu fooghum
achaan Bani Israaʼiil humman chaʼabak al‑misil warasatak min inta maragtuhum min balad Masir al‑misil jahannam al‑tagtaʼ al‑hadiid.
Wa asmaʼ daayman duʼa hanaayi ana abdak wa hana chaʼabak Bani Israaʼiil.Asmaʼna fi ayyi wakit al‑nachhadook.
Ya Allah Rabbina,inta bas azaltina min usut kulla chuʼuub al‑ard le nabgo warasatak.Wa da misil inta gultah be waasitat abdak Muusa wakit maragt juduudna min balad Masir. 
Wa wakit Suleymaan gaaʼid yisalli wa yachhad Allah,kammal kulla salaatah wa duʼaayah da le Allah,hu barak giddaam madbah Allah wa rafaʼ iideenah ale l‑sama.Wa wakit kammal salaatah gamma
wa wagaf be tuulah wa baarak kulla jamaaʼat Bani Israaʼiil be hiss aali wa gaal :
 Baarak Allah al‑anta bakaan hana raaha le chaʼabah Bani Israaʼiil misil hu gaalah.Wa min kulla l‑kalaam al‑adiil al‑hu gaalah be waasitat abdah Muusa,kilme waahide al‑lissaaʼha ma alhaggagat ke ma fi.
Wa khalli Allah Ilaahna yukuun maʼaana misil kaan maʼa juduudna.Wa khalli ma yaabaana wa la yikhalliina.
Wa laakin khalli yiwajjih fikirna aleyah achaan nitaabuʼu derbah wa nahfado wasiiyaatah wa gawaaniinah wa churuutah al‑antaahum le juduudna.
Ya Allah,leel wa nahaar fakkir fi duʼaayi al‑wajjahtah leek achaan inta Allah Ilaahna tidaafiʼ daayman huguugi ana abdak wa huguug chaʼabak Bani Israaʼiil.
Wa be misil da,kulla chuʼuub al‑ard yaʼarfu kadar Allah hu bas al‑Ilaah wa ma fi ilaah illa hu.
Wa khalli guluubku yukuunu mukhlisiin le Allah Ilaahna misil hu yidoorah wa tahfado churuutah wa titabbugu gawaaniinah misil al‑yoom. 
Wa baʼad da,al‑malik Suleymaan wa kulla Bani Israaʼiil al‑maʼaayah gaddamo dahaaya le Allah.
Wa l‑malik Suleymaan gaddam dahaaya katiiriin.Dahaaya al‑salaama al‑gaddamaahum le Allah humman 22 000 bagar wa 120 000 khanam.Wa be misil da,al‑malik wa kulla Bani Israaʼiil sawwo hafla wa fataho beet Allah.
Wa fi nafs al‑yoom da,al‑malik khassas ust al‑fadaay al‑gaaʼide giddaam beet Allah achaan yigaddim foogah al‑dahaaya al‑muharragiin wa hadaaya al‑dagiig wa yiharrig foogah al‑chaham hana dahaaya al‑salaama.Wa da achaan al‑madbah hana l‑nahaas al‑gaaʼid fi beet Allah sakhayyar ma yichiil kulla l‑dahaaya al‑muharragiin wa hadaaya al‑dagiig wa l‑chaham hana dahaaya al‑salaama.
Wa fi l‑wakit da,al‑malik Suleymaan ayyad iid maʼa kulla Bani Israaʼiil.Wa jamaaʼa katiiriin jo min kulla l‑balad,min hillit Labu Hamaat fi l‑munchaakh lahaddi waadi Masir fi l‑wati.Wa humman ayyado giddaam Allah al‑Rabb 7 yoom wa battaan 7 yoom wa kulla ke yisaawi 14 yoom.
Wa fi l‑yoom al‑taamin hana l‑subuuʼ al‑taani,Suleymaan gaal le Bani Israaʼiil khalli ayyi waahid yamchi beetah.Wa humman jo baarako le l‑malik wa macho buyuuthum mabsuutiin wa farhaaniin achaan Allah sawwa al‑kheer le abdah Dawuud wa le chaʼabah Bani Israaʼiil.
Wakit Suleymaan kammal buna hana beet Allah wa gasir al‑malik wa kulla cheyy al‑dawwar yisawwiih hasab niiytah,
Allah baan leyah battaan misil awwal baan leyah fi Gibʼuun.
Wa Allah gaal leyah : Ana khibilt salaatak wa duʼaak al‑wajjahtuhum leyi.Wa l‑beet al‑inta baneetah leyi da,ana khaddastah achaan khatteet foogah usmi ila l‑abad.Wa niraakhibah wa nifakkir foogah daayman.
Wa inta,ya Suleymaan,kan tichiil derbi misil Dawuud abuuk chaalah be niiye mukhlisa wa l‑takhwa wa kan tisawwi kulla cheyy al‑ana amartak beyah wa tahfad gawaaniini wa churuuti,
khalaas ana daayman nisabbit mulkak fi Israaʼiil misil gultah le Dawuud abuuk.Ana gult leyah :‹ Daayman yukuun naadum min zurriiytak al‑yamluk fi kursi Bani Israaʼiil. ›
 Wa laakin kan inta wa zurriiyitku abeetu ma tahfado wasiiyaati wa la titabbugu gawaaniini al‑ana amartuku beehum wa kan tamchu taʼabudu ilaahaat aakhariin wa tasjudu leehum,
khalaas ana natrudku,ya Bani Israaʼiil,min al‑ard al‑ana anteetha leeku wa nibaʼʼid minni al‑beet al‑ana khaddastah le usmi.Wa be da,kulla l‑chuʼuub al‑aakhariin yichchammato foogku wa yiʼayyuruuku.
Wa ayyi naadum al‑yufuut jamb al‑beet al‑awwal aali da yilʼajjab wa yisaffir wa yuguul :‹ Maala Allah sawwa misil da le l‑balad di wa l‑beet da ? ›
Wa yuruddu wa yuguulu leyah :‹ Achaan humman abo ma yitaabuʼu Allah Ilaahhum al‑marag juduudhum min balad Masir.Wa humman taabaʼo leehum ilaahaat aakhariin wa sajado leehum wa abadoohum.Wa be sabab da bas,Allah nazzal fooghum kulla l‑charr da.› 
Wa fi muddit 20 sana,Suleymaan bana al‑buyuut al‑itneen yaʼni beet Allah wa gasir al‑malik.
Wa Hiiraam malik Suur jaab le Suleymaan hatab al‑arz wa hatab al‑sarwi wa dahab be katara misil hu dawwarah.Wa Suleymaan antaah le Hiiraam 20 hille fi balad al‑Jaliil.
Wa Hiiraam gamma min Suur wa macha le yichiif al‑hillaal al‑Suleymaan antaahum leyah.Wa laakin al‑hillaal dool ma ajabooh le Hiiraam.
Wa hu gaal : Ya akhuuyi,dool bas al‑hillaal al‑anteethum leyi walla ? Wa hu sammaahum balad Kaabuul (maʼanaatah ma yanfaʼ).Wa l‑usum da gaaʼid lahaddi l‑yoom.
Wa laakin gabul da,Hiiraam rassal gariib 4 000 kiilo hana dahab le Suleymaan.
Wa daahu al‑cheyy al‑bukhuss al‑khidme al‑ijbaariiye al‑asaasha al‑malik Suleymaan fi wakit buna beet Allah wa gasir al‑malik wa durdur al‑difaaʼ al‑sammooh Millu wa daraadir hana Madiinat al‑Khuduswa hillaal Haasuur wa Magiddu wa Gaazar.
Wa Firʼoon malik Masir macha hajam hillit Gaazar chaalha wa tachchaaha.Wa baʼad katal al‑Kanʼaaniyiin al‑saakniin fi l‑hille di,hu anta al‑hille di hadiiye le bittah marit Suleymaan.
Wa be misil da,Suleymaan banaaha battaan le hillit Gaazar.Wa bana kula hillaal Beet Huruun al‑tihit
wa Baʼalat wa Tadmuur fi l‑kadaade hana l‑balad.
Wa bana kulla l‑hillaal al‑yakhzin fooghum wa l‑hillaal al‑yukhutt fooghum arabaatah hana l‑harib wa kheelah.Wa Suleymaan bana kulla cheyy al‑yidoorah fi Madiinat al‑Khudus wa fi jibaal Lubnaan wa fi kulla mamlakatah al‑hu gaaʼid yahkim foogha.
Wa fi l‑balad,yifaddil naas min al‑Amuuriyiin wa l‑Hittiyiin wa l‑Firizziyiin wa l‑Hiwwiyiin wa l‑Yabuusiyiin.Wa kulla l‑naas dool,humman ma min Bani Israaʼiil.
Wa Bani Israaʼiil ma gidro dammaroohum kulluhum wa fi chaan da,waahidiin min zurriiyithum faddalo fi l‑balad.Wa humman dool,Suleymaan astaʼmalhum misil abiid fi l‑khidme al‑ijbaariiye lahaddi l‑yoom.
Wa Suleymaan ma anta khidmit al‑ubuudiiye di le naadum waahid min Bani Israaʼiil.Wa laakin hu sawwaahum askarah wa masaaʼiilah wa khuyyaadah wa kubaaraat arabaatah hana l‑harib wa siyaad kheelah.
Wa daahu adad kubaaraat al‑hukkaam al‑yiraakhubu fi khidmit Suleymaan.Humman 550 rujaal al‑yiraakhubu fi l‑khaddaamiin al‑yisawwu al‑khidme di.
Wa bineeyit Firʼoon hawwalat min madiinat Dawuud wa machat fi l‑beet al‑Suleymaan bana leeha.Wa baʼad da kamaan,Suleymaan bana durdur al‑difaaʼ al‑sammooh Millu.
Wa talaata marraat fi l‑sana,Suleymaan yigaddim dahaaya muharragiin wa dahaaya salaama fi l‑madbah al‑bana le Allah wa yiharrig al‑bakhuur al‑halu giddaam Allah.Wa be misil da,astaʼmalo al‑beet misil waajib leyah.
Wa l‑malik Suleymaan addal sufun wa khattaahum fi hillit Asyuun Giibar gariib le hillit Ilaat.Wa l‑bakaan da fi khachum al‑bahar al‑Ahmar hana balad Adoom.
Wa Hiiraam malik Suur rassal leyah khaddaamiinah al‑yaʼarfu al‑bahar adiil wa l‑sufun kula.Wa l‑khaddaamiin dool saafaro sawa maʼa khaddaamiin Suleymaan
wa macho le balad Ufiir.Wa jaabo min hinaak dahab ziyaada min 14 000 kiilo le l‑malik Suleymaan.
Wa malikat balad Saba simʼat be l‑kalaam al‑gaaʼidiin yihajjuuh fi Suleymaan wa fi l‑cheyy al‑sawwaah leyah Allah.Wa hi jaat le tijarribah be gaddimiin suʼaalaat gaasiyiin.
Wa l‑malika wassalat fi Madiinat al‑Khudus be naas katiiriin wa jumaal chaayliin itir wa dahab katiir wa hujaar khaaliyiin.Wa wakit wassalat bakaan Suleymaan,hi hajjat leyah be kulla cheyy al‑indaha fi galibha.
Wa l‑malik Suleymaan radda leeha fi kulla l‑suʼaalaat al‑gaddamathum leyah.Wa ma fi suʼaal waahid al‑bigi leyah gaasi al‑ma gidir radda foogah.
Wa malikat balad Saba chaafat hikmat Suleymaan wa l‑gasir al‑hu banaah
wa l‑akil al‑fi raas tarabeeztah wa l‑maskan hana masaaʼiilah wa nizaam khidmithum wa l‑lubaas hana l‑naas al‑yantu al‑akil wa l‑charaab wa l‑dahaaya al‑gaaʼidiin yigaddumuuhum fi beet Allah.Wa hi alʼajjabat bilheen wa ma gidrat tuguul cheyy.
Wa khalaas,gaalat le l‑malik : Al‑cheyy al‑simiʼtah min baladi al‑bukhuss kalaamak wa hikmatak da sahiih.
Wa ana ma saddagt be l‑kalaam al‑gaalooh foogak illa baʼad jiit wa chiftah be eeni.Wa daahu nuss hikmatak kula ma khabbarooni beyah !Hikmatak wa kheerak ziyaada min kulla cheyy al‑ana simiʼtah.
Mabruuk le naasak wa le masaaʼiilak al‑daayman gaaʼidiin maʼaak wa yasmaʼo hikmatak.
Baarak Allah Ilaahak al‑ridi beek wa khattaak fi kursi al‑muluk le tamluk fi Bani Israaʼiil achaan Allah gaaʼid yihibb Bani Israaʼiil ila l‑abad.Wa fi chaan da bas,hu khattaak malik fooghum le tahkim be l‑hagg wa l‑adaala. 
Wa baʼad da,al‑malika hana balad Saba antat le l‑malik ziyaada min 4 000 kiilo hana dahab wa itir katiir wa hujaar khaaliyiin kula.Wa abadan ma fi itir ziyaada min al‑itir al‑jaabatah al‑malika hana Saba le l‑malik Suleymaan.
Wa l‑sufun hana malik Hiiraam al‑gaaʼidiin yijiibu dahab min Ufiir jaabo hatab al‑sandal be katara wa hujaar khaaliyiin kula.
Wa be hatab al‑sandal da,al‑malik sawwa maraadiis le beet Allah wa le gasrah hu kula.Wa sawwa beyah jigindiiye wa amsibeybe le l‑khannaayiin.Wa min al‑wakit daak lahaddi l‑yoom da,ma chaafo hatab al‑sandal katiir misil da.
Wa l‑malik Suleymaan antaaha le malikat balad Saba kulla cheyy al‑dawwaratah wa talabatah minnah.Wa ziyaada min da,al‑malik Suleymaan antaaha hadaaya be juud wa karam.Wa baʼad da,al‑malika gabbalat baladha maʼa masaaʼiilha.
Wa wazin al‑dahab al‑yijiibuuh le Suleymaan fi kulli sana yisaawi ziyaada min 22 000 kiilo.
Wa da bala l‑maal al‑yalgaah min al‑daraayib al‑yichiilah min al‑tujjaar wa l‑miiri al‑yalgaah min muluuk al‑Arab wa hukkaam al‑balad.
Wa l‑malik Suleymaan dagga 200 darag kubaar hana dahab wa ayyi waahide wazinha yisaawi 850 jineeh.
Wa dagga battaan 300 darag dugaag wa ayyi waahide wazinha yisaawi 200 jineeh hana dahab.Wa l‑malik khattaahum fi beetah al‑sammooh Khaabat Lubnaan.
Wa l‑malik sanaʼ kursi kabiir hana aaj wa masahah be dahab saafi.
Wa l‑kursi da indah sitte ataba al‑yatlaʼo beehum.Wa be wara fi l‑bakaan al‑yintaku foogah mudawwar wa l‑kursi da sawwo leyah iideen be jaay wa jaay.Wa sanaʼo timsaal hana diidaan itneen wa khattoohum be nuss al‑zeene wa l‑isra le l‑kursi.
Wa 12 diidaan aakhariin waagfiin be jaay wa jaay le l‑atabaat al‑sitte dool.Wa abadan ma sawwo cheyy misil da fi ayyi mamlaka.
Wa kulla l‑kiisaan al‑yachrab beehum al‑malik Suleymaan humman hana dahab wa kulla l‑muʼiddaat al‑fi beet Khaabat Lubnaan sawwoohum min dahab saafi.Wa cheyy al‑sawwooh be fudda ke ma fiih achaan fi wakit Suleymaan,al‑fudda ma indaha khiima.
Wa l‑malik Suleymaan indah sufun kubaar hana l‑tijaara al‑yamchu maʼa sufun hana l‑malik Hiiraam.Wa fi ayyi talaata sana,al‑sufun dool yigabbulu machhuuniin be dahab wa fudda wa aaj wa tuguula wa taawuus.
Wa l‑malik Suleymaan faat kulla muluuk al‑ard be maal wa hikma.
Wa kulla l‑naas al‑ard yidooru yigaabulu Suleymaan achaan yasmaʼo min hikmatah al‑antaaha leyah al‑Rabb fi galbah.
Wa ayyi sana,al‑naas dool yijiibu leyah hadaaya.Yijiibu leyah muʼiddaat hana fudda wa dahab wa khulgaan wa silaah wa itir wa kheel wa bikhaal.
Wa l‑malik Suleymaan lamma arabaat hana harib wa siyaad kheel.Hu indah 1 400 arabaat harib wa 12 000 siyaad kheel.Wa hu wadda waahidiin minhum fi l‑hillaal al‑yukhutt fooghum arabaatah wa waahidiin kamaan khallaahum maʼaayah fi Madiinat al‑Khudus.
Wa l‑malik jaab fi Madiinat al‑Khudus fudda katiire ziyaada misil al‑hashas.Wa hatab al‑arz kula bigi katiir ziyaada misil chadar al‑jimmeez al‑yugumm fi sahalat Chafiila.
Wa kheel al‑malik Suleymaan,gaaʼidiin yijiibuuhum leyah min Masir wa min Kuwi.Wa da tujjaar al‑malik bas yamchu wa yachruuhum leyah min hinaak.
Wa ayyi araba al‑yijiibuuha min Masir tamanha 600 hajar fudda wa ayyi juwaad tamanah 150 hajar fudda.Wa be nafs al‑taman da bas,al‑tujjaar gaaʼidiin yijiibu arabaat wa kheel le muluuk al‑Hittiyiin wa le muluuk balad Araam kula.
Wa l‑malik Suleymaan habba awiin katiiraat ajnabiiyaat bala bineeyit Firʼoon.Hu habba awiin min balad Muwaab wa Ammuun wa Adoom wa Seeda wa min balad al‑Hittiyiin.
Wa l‑awiin deel min al‑umam al‑Allah gaal le Bani Israaʼiil : Angarʼu ma taakhudu min al‑umam dool wa humman kula ma yaakhudu minku achaan yamurguuku min al‑derib wa taʼabudu ilaahaathum. Wa laakin al‑malik Suleymaan habba awiin min al‑umam dool wa anrabat maʼaahum.
Wa hu akhad 700 awiin mayaarim wa chaal 300 sirriiyaat kula.Wa l‑awiin deel maragannah min al‑derib.
Wa wakit Suleymaan chayyab marra waahid,al‑awiin deel maragannah min al‑derib wa hu abad ilaahaat aakhariin.Wa be sabab da,hu ma abad Allah Ilaahah be galib mukhlis misil abuuh Dawuud.
Wa l‑malik Suleymaan abad Achtaruut ilaahat naas balad Seeda wa Milkuum al‑sanam al‑muharram hana Bani Ammuun.
Wa Suleymaan sawwa al‑fasaala giddaam Allah wa hu ma taabaʼ Allah misil abuuh Dawuud.
Wa fi l‑wakit da,Suleymaan addal bakaan aali fi raas al‑jabal al‑mugaabil Madiinat al‑Khudus le Kamuuch al‑sanam al‑muharram hana naas Muwaab wa le Muulak al‑sanam al‑muharram hana Bani Ammuun.
Wa hu sawwa misil da le ilaahaat hana kulla awiinah al‑ajnabiiyaat.Wa hinna yiharrigan bakhuur wa yigaddiman dahaaya muharragiin le ilaahaathin.
Wa Allah khidib didd Suleymaan achaan hu aba ma taabaʼ al‑derib hana Allah Ilaah Bani Israaʼiil al‑baan leyah marrateen.
Wa amarah ma yitaabiʼ ilaahaat aakhariin.Wa laakin Suleymaan ma tabbag amur Allah.
Wa fi chaan da,Allah gaal le Suleymaan : Inta ma hafadt muʼaahadati wa churuuti al‑ana amartak beehum.Khalaas,ana naglaʼ minnak mulkak wa nanti le waahid min khaddaamiinak.
Wa ana ma naglaʼah fi hayaatak fi chaan abuuk Dawuud.Laakin naglaʼ al‑muluk da min iid wileedak.
Wa ana ma naglaʼ kulla l‑mamlaka di min wileedak.Laakin nikhalliih yahkim fi gabiila waahide bas.Wa da fi chaan Dawuud abdi wa fi chaan Madiinat al‑Khudus al‑madiina al‑ana azaltaha. 
Wa khalaas,Allah gawwam adu le Suleymaan.Wa hu Haddaad al‑Adoomi min zurriiyit malik al‑Adoomiyiin.
Zamaan,Dawuud haarab mamlakat Adoom.Wa wakit Yuwaab khaayid deechah macha dafan kulla janaazaat al‑naas al‑maato fi l‑harib,hu katal kulla naas balad Adoom al‑dukuura.
Wa Yuwaab wa kulla Bani Israaʼiil gaʼado hinaak sitte chahar lahaddi kammalo kulla l‑dukuura min balad Adoom.
Wa fi l‑wakit da,Haddaad lissaaʼ sabi.Wa hu arrad macha Masir maʼa waahidiin min naas balad Adoom min khaddaamiin abuuh.
Wa humman gammo min Midyaan wa macho Faaraan wa chaalo maʼaahum naas min Faaraan.Wa baʼad da,macho Masir bakaan Firʼoon malik Masir.Wa hu antaah le Haddaad beet wa maʼaach wa ard.
Wa Haddaad ligi rida min Firʼoon wa jawwazah hamaatah akhut martah Tahfaniis al‑meeram.
Wa akhut Tahfaniis wildat wa jaabat wileed le Haddaad wa sammaah Ganuubat.Wa Tahfaniis faradatah wa chaalatah fi beet Firʼoon wa Ganuubat kibir hinaak maʼa awlaad Firʼoon.
Wa wakit Haddaad fi Masir simiʼ kadar Dawuud maat wa lihig abbahaatah wa Yuwaab khaayid al‑deech kula maat,khalaas Haddaad gaal le Firʼoon : Khalliini namchi baladi. 
Wa Firʼoon gaal leyah : Min inta gaaʼid maʼaayi da,chunu gassar leek ?Maala tidoor tamchi baladak ? Wa Haddaad radda leyah wa gaal : Cheyy ma gassar leyi laakin khalliini namchi bas. 
Wa l‑Rabb gawwam adu aakhar le Suleymaan,usmah Rizuun wileed Aliyaadaʼ al‑arrad min beet siidah Hadadʼaazar malik Suuba.
Wa Rizuun lamma majmuuʼa hana rujaal haraamiyiin wa bigi kabiirhum.Wa wakit Dawuud gamma katal naas Hadadʼaazar,Rizuun wa naasah macho madiinat Dimachkh wa gaʼado hinaak wa hakamo foogha.
Wa Rizuun bigi adu le Bani Israaʼiil fi kulla muddit hayaat Suleymaan.Wa hu kirih Bani Israaʼiil ziyaada min al‑fasaala al‑sawwaah Haddaad.Wa Rizuun hakam fi balad Araam.
Wa fiyah raajil waahid usmah Yarubaʼaam wileed Nabaat min gabiilat Afraayim wa hu min hillit Sariida.Wa ammah usumha Saruuʼa wa hi armala.Wa Yarubaʼaam da hu awwal waahid min khaddaamiin Suleymaan wa baʼadeen,gamma atmarrad diddah.
Wa daahu al‑sabab al‑gawwam Yarubaʼaam le yitmarrad.Da fi wakit al‑Suleymaan gaaʼid yabni durdur al‑difaaʼ al‑sammooh Millu wa yikaddik al‑khurma al‑fi durdur madiinat Dawuud abuuh.
Wa Yarubaʼaam da hu raajil faaris.Wa Suleymaan chaaf al‑sabi da wakit gaaʼid yakhdim wa hu kallafah le yiraakhib al‑khidme al‑ijbaariiye hana zurriiyit Yuusuf.
Wa yoom waahid,Yarubaʼaam marag min Madiinat al‑Khudus wa fi l‑derib lamma maʼa l‑nabi Akhiiya hana hillit Chiilooh.Wa Akhiiya da laabis jard jadiid wa humman lammo itneen bas fi l‑kadaade.
Wa Akhiiya chaal al‑jard al‑jadiid al‑laabsah da wa charratah atnaachar gitʼe.
Wa gaal le Yarubaʼaam : Chiil al‑achara gitʼe dool le nafsak achaan daahu Allah Ilaah Bani Israaʼiil gaal :‹ Ana naglaʼ al‑muluk min iid Suleymaan wa nantiik inta al‑achara gabaayil dool.
Wa gabiila waahide bas tifaddil leyah wa da fi chaan abdi Dawuud wa fi chaan Madiinat al‑Khudus al‑ana azaltaha min kulla gabaayil Bani Israaʼiil.
Wa nisawwi misil da achaan humman abooni wa sajado le Achtaruut ilaahat naas balad Seeda wa le Kamuuch sanam naas balad Muwaab wa le Milkuum sanam Bani Ammuun.Wa humman ma taabaʼo derbi wa la sawwo al‑adiil giddaami wa la tabbago churuuti wa gawaaniini misil Dawuud abu Suleymaan.
Wa abdi Dawuud al‑ana azaltah,hu hafad wasiiyaati wa churuuti.Wa be sabab da,ana ma naglaʼ al‑muluk min iid Suleymaan.Nikhalli yamluk fi kulla muddit hayaatah.
Laakin ana naglaʼ al‑muluk min iid wileed Suleymaan wa l‑achara gabaayil dool nantiihum leek inta.
Wa ana nikhalli gabiila waahide le wileed Suleymaan fi chaan abdi Dawuud.Waajib daayman yukuun naadum waahid min zurriiytah fi l‑muluk fi Madiinat al‑Khudus al‑ana azaltaha le nukhutt foogha usmi.
 ‹ Wa kan leek inta kamaan,ana bas azaltak wa tagdar tamluk misil galbak yidoorah.Wa tabga malik fi Bani Israaʼiil.
Wa kan inta tasmaʼ kulla cheyy al‑amartak wa titaabiʼ derbi adiil wa tisawwi al‑adiil giddaami wa titabbig churuuti wa wasiiyaati misil Dawuud abdi tabbagaahum,ana nukuun maʼaak wa nisabbit mulkak misil sabbatt muluk Dawuud.Wa nantiik al‑achara gabaayil hana Bani Israaʼiil.
Wa be misil da,ana nijiib al‑ihaana fi zurriiyit Dawuud wa laakin al‑ihaana di ma tagood fooghum daayman.› 
Wa baʼad da,Suleymaan fattachah le Yarubaʼaam achaan yaktulah.Wa laakin Yarubaʼaam arrad macha bakaan Chiichakh malik Masir wa hu gaʼad hinaak lahaddi Suleymaan maat.
Wa l‑baagi min amal Suleymaan wa kulla cheyy al‑sawwaah wa hikmatah maktuubiin fi kitaab aʼmaal Suleymaan.
Wa Suleymaan hakam fi Madiinat al‑Khudus wa fi kulla balad Israaʼiil muddit 40 sana.
Wa baʼad da,Suleymaan maat wa lihig abbahaatah wa dafanooh fi madiinat Dawuud abuuh.Wa wileedah Rahabʼaam hakam fi badalah.
Wa Rahabʼaam gamma macha hillit Chakiim achaan kulla Bani Israaʼiil gaaʼidiin yarjooh hinaak le yidarrujuuh malik.
Wa wakit Yarubaʼaam wileed Nabaat simiʼ al‑khabar da,hu lissaaʼ gaaʼid fi Masir.Achaan awwal hu arrad min al‑malik Suleymaan wa macha Masir wa sakan hinaak.
Wa rassalo naadooh le Yarubaʼaam wa hu ja.Wa hu maʼa kulla jamaaʼat Bani Israaʼiil gammo hajjo le Rahabʼaam wa gaalo leyah :
 Abuuk sawwaana misil abiid wa khatta foogna khidme gaasiye misil daami tagiil fi ragabatna.Wa hassaʼ,nidooru minnak inta tikhaffif leena tagalat al‑daami al‑abuuk khattaah foogna wa aniina nakhdumu tihtak. 
Wa Rahabʼaam gaal leehum : Gabbulu wa baʼad talaata yoom taʼaalu leyi. Wa khalaas,al‑chaʼab gabbalo buyuuthum.
Wa l‑malik Rahabʼaam chaawar al‑chuyuukh al‑awwal gaaʼidiin maʼa abuuh Suleymaan wakit hu hayy.Wa gaal leehum : Chunu wasiiyitku leyi fi kalaam al‑chaʼab da ? 
Wa l‑chuyuukh raddo leyah wa gaalo : Kan al‑yoom inta takhdim le l‑chaʼab wa tisawwi leehum al‑kheer wa turudd leehum be kalaam halu,khalaas humman yakhdumu daayman tihtak. 
Wa laakin Rahabʼaam aba wasiiyat al‑chuyuukh al‑antooha leyah.Wa hu chaawar wasiiyat al‑subyaan al‑kibro maʼaayah sawa wa gaaʼidiin yakhdumu leyah.
Wa hu saʼalaahum le l‑subyaan dool wa gaal : Chunu wasiiyitku fi l‑chaʼab al‑bidooru nikhaffif leehum tagalat al‑daami al‑abuuyi khattaah fooghum ? 
Wa l‑subyaan al‑kibro maʼaayah gaalo : Daahu al‑kalaam al‑tuguulah le l‑chaʼab al‑yachku kadar abuuk khatta fooghum daami tagiil wa yidooru inta tikhaffifah leehum.Wa daahu al‑kalaam al‑tuguulah leehum :‹ Usbaʼi al‑sakhayyar da kabiir min sulub abuuyi.
Sahiih,abuuyi khatta foogku daami tagiil wa hassaʼ da,ana niziid foogku tagala aakhara !Abuuyi jaladaaku be soot hana farwa wa laakin ana najlidku be soot al‑indah hadiid misil danab al‑agrab.› 
Wa baʼad talaata yoom,Yarubaʼaam wa kulla l‑chaʼab gabbalo jo le Rahabʼaam misil hu gaalah leehum : Gabbulu wa baʼad talaata yoom,taʼaalu leyi. 
Wa l‑malik Rahabʼaam aba wasiiyat al‑chuyuukh al‑antooha leyah wa hajja le l‑chaʼab be kalaam gawi.
Wa radda leehum hasab wasiiyat al‑subyaan wa gaal leehum : Abuuyi khatta foogku daami tagiil wa hassaʼ ana niziid foogku tagala aakhara.Abuuyi jaladaaku be soot hana farwa laakin ana najlidku be soot al‑indah hadiid misil danab al‑agrab. 
Wa l‑malik ma simiʼ kalaam al‑chaʼab.Wa da jaayi min Allah,achaan Allah dawwar yihaggig kalaamah al‑gaalah le Yarubaʼaam wileed Nabaat be waasitat al‑nabi Akhiiya al‑min hillit Chiilooh.
Wa wakit kulla gabaayil Bani Israaʼiil chaafo kadar al‑malik ma simiʼ kalaamhum da,gaalo leyah : Chunu al‑yilimmina maʼa zurriiyit Dawuud ?Aniina ma indina warasa maʼa iyaal Yassa !Yalla,ya gabaayil Israaʼiil,khalli ayyi waahid yigabbil beetah !Wa hassaʼ da,ya zurriiyit Dawuud,himmu be nufuusku. Wa Bani Israaʼiil chatto wa gabbalo buyuuthum.
Wa be da,Rahabʼaam gaaʼid yahkim fi gabaayil Israaʼiil al‑saakniin fi hillaal balad Yahuuza bas.
Wa l‑malik Rahabʼaam rassal Aduraam muraakhib hana l‑khidme al‑ijbaariiye le gabaayil Bani Israaʼiil al‑saakniin fi munchaakh al‑balad.Laakin kulluhum lammo foogah wa rajamooh wa maat.Wa l‑malik Rahabʼaam zaatah yalla yalla rikib fi arabatah wa arrad macha Madiinat al‑Khudus.
Wa be misil da,gabaayil Israaʼiil al‑saakniin fi l‑munchaakh atmarrado didd zurriiyit Dawuud lahaddi l‑yoom.
Wa wakit Bani Israaʼiil simʼo kadar Yarubaʼaam gabbal min Masir,naadooh giddaam al‑mujtamaʼ wa darrajooh malik fi waahidiin min gabaayil Israaʼiil.Wa illa gabiilat Yahuuza wiheedha bas taabaʼat zurriiyit Dawuud.
Wa wakit Rahabʼaam wassal Madiinat al‑Khudus,lamma kulla gabiilat Yahuuza wa gabiilat Banyaamiin wa azal minhum 180 000 rujaal muhaaribiin le yamchu yihaarubu gabaayil Israaʼiil fi l‑munchaakh wa yigabbulu al‑muluk battaan le Rahabʼaam wileed Suleymaan.
Wa laakin al‑Rabb hajja le l‑nabi Chamaʼya wa gaal leyah :
 Hajji le Rahabʼaam wileed Suleymaan malik Bani Yahuuza wa le kulla gabiilat Yahuuza wa gabiilat Banyaamiin wa le kulla l‑chaʼab al‑aakhariin wa guul leehum :
‹ Daahu Allah gaal :“Ma tamchu tihaarubu akhwaanku gabaayil Israaʼiil.Khalli ayyi waahid yigabbil beetah achaan ana bas assast al‑barjala di.”›  Wa be da,khalaas humman simʼo kalaam Allah wa gabbalo buyuuthum hasab kalaam Allah.
Wa Yarubaʼaam bana hillit Chakiim fi jibaal Afraayim wa sakan hinaak.Wa baʼad da,macha bana hillit Fanuwiil.
Wa Yarubaʼaam gaal fi nafsah : Fi l‑haala di,mumkin al‑muluk da yigabbil le zurriiyit Dawuud.
Kan al‑chaʼab yamchu daayman yigaddumu dahaaya fi beet Allah fi Madiinat al‑Khudus,yoom waahid guluubhum yigabbulu wa yitaabuʼu siidhum Rahabʼaam malik mamlakat Yahuuza.Wa ana da yaktuluuni wa yigabbulu le Rahabʼaam malik mamlakat Yahuuza. 
Wa khalaas,al‑malik Yarubaʼaam ligi fikra wa sanaʼ ajjaal itneen hana dahab wa gaal le l‑chaʼab : Intu macheetu iddat marraat fi Madiinat al‑Khudus.Wa hassaʼ da,ya Bani Israaʼiil,dool bas ilaahaatku al‑maragooku min balad Masir. 
Wa khatta al‑asnaam dool waahid fi hillit Beet Iil wa l‑aakhar fi hillit Daan.
Wa lazza al‑chaʼab fi l‑zanib.Humman macho maʼa l‑sanam al‑waahid da lahaddi hillit Daan.
Wa Yarubaʼaam bana bakaanaat aaliyiin hana ibaada.Wa min al‑chaʼab,hu darraj rujaal diin al‑ma min gabiilat Laawi.
Wa Yarubaʼaam assas iid fi yoom 15 hana l‑chahar al‑taamin misil al‑iid al‑gaaʼidiin yiʼayyuduuh fi mamlakat Yahuuza.Wa l‑malik zaatah macha wa gaddam dahaaya fi l‑madbah.Wa fi Beet Iil kula,hu gaddam dahaaya le l‑ajjaal al‑sanaʼaahum.Wa fi Beet Iil,khatta rujaal diin fi l‑bakaanaat al‑aaliyiin al‑banaahum le l‑ibaada.
Wa da fi yoom 15 hana l‑chahar al‑taamin,al‑yoom al‑hu bas gataʼah,hu macha Beet Iil fi bakaan al‑madbah al‑banaah.Wa assas iid le Bani Israaʼiil wa hu zaatah gaddam dahaaya fi l‑madbah da.
Wa daahu nabi Allah waahid gamma min balad Yahuuza be amur Allah wa ja fi Beet Iil.Wa da fi wakit al‑Yarubaʼaam gaaʼid yiharrig al‑bakhuur fi l‑madbah al‑hu banaah.
Wa l‑nabi da hajja be hiss aali didd al‑madbah hasab kalaam Allah wa gaal : Ya l‑madbah !Ya l‑madbah !Daahu Allah gaal :‹ Daahu yaldo wileed le zurriiyit Dawuud wa yisammuuh Yuuchiiya.Wa rujaal al‑diin hana l‑bakaanaat al‑aaliyiin al‑yiharrugu foogak al‑bakhuur,hu yigaddimhum foogak dahaaya.Wa yiharrugu foogak udaam al‑naas kula.› 
Wa fi nafs al‑yoom da,al‑nabi anta alaama wa gaal : Di hi al‑alaama al‑tiwassif kadar kalaam Allah yihaggig.Al‑madbah da yinchagga wa l‑rumaad al‑fi lubbah yidaffig. 
Wa wakit al‑malik Yarubaʼaam simiʼ kalaam nabi Allah al‑gaalah didd al‑madbah hana Beet Iil da,hu madda iidah min al‑madbah wa gaal be hiss aali : Akurbu al‑raajil da ! Wa fi l‑bakaan da,iidah al‑maddaaha ale l‑nabi di yibsat wa ma yagdar yijiibha aleyah.
Wa tawwaali,al‑madbah anchagga wa l‑rumaad al‑fi lubbah daffag.Wa da bigi misil al‑alaama al‑kallam beeha al‑nabi al‑tiwassif kadar kalaam Allah yihaggig.
Wa l‑malik gaal le l‑nabi : Min fadlak,achhad Allah Ilaahak wa asʼalah leyi achaan nagdar nijiib iidi aleyi. Wa l‑nabi chahad Allah wa l‑malik gidir jaab iidah aleyah wa hi bigat misil awwal.
Wa l‑malik gaal le l‑nabi : Taʼaal namchu al‑beet taakul wa tachrab wa ana nantiik hadiiye. 
Wa l‑nabi radda le l‑malik wa gaal : Kan inta tantiini nuss beetak kula,ana ma namchi maʼaak.Wa ana wa la naakul akil wa la nachrab almi fi l‑bakaan da
achaan da bas Allah amaraani wa gaal :‹ Wa la taakul akil wa la tachrab almi wa la tigabbil be nafs al‑derib al‑macheet beyah.› 
Wa khalaas,al‑nabi gabbal be derib aakhar ma be l‑derib al‑awwal macha beyah Beet Iil.
Wa fiyah nabi waahid chaayib saakin fi Beet Iil.Wa iyaalah jo wa hajjo leyah be l‑amal al‑sawwaah nabi Allah fi l‑yoom da fi Beet Iil.Wa hajjo le abuuhum be l‑kalaam al‑gaalah le l‑malik.
Wa abuuhum gaal leehum : Be l‑derib al‑weenu al‑nabi da faat ? Wa iyaalah wassafooh al‑derib al‑gabbal beyah al‑nabi al‑ja min balad Yahuuza.
Wa khalaas,gaal le iyaalah : Chiddu leyi al‑humaar. Wa humman chaddooh leyah wa hu rikib foogah.
Wa l‑chaayib chaal derib al‑nabi wa ligaah gaaʼid fi gaʼar chadara kabiire.Wa saʼalah wa gaal : Inta bas al‑nabi al‑ja min balad Yahuuza walla ? Wa hu radda leyah wa gaal : Aywa,ana bas. 
Wa l‑chaayib gaal leyah : Taʼaal maʼaayi fi l‑beet wa aakul leek akil. 
Wa l‑nabi radda leyah wa gaal : Ana wa la nagdar nigabbil wa la nagdar namchi maʼaak fi beetak wa la naakul akil wa la nachrab almi maʼaak fi l‑bakaan da.
Wa da achaan Allah amaraani wa gaal leyi :‹ Wa la taakul akil wa la tachrab almi fi l‑bakaan da wa la tigabbil be nafs al‑derib al‑macheet beyah.› 
Wa l‑chaayib gaal leyah : Ana kula nabi mislak.Wa malak waahid kallam leyi be kalaam min Allah wa gaal :‹ Amchi gabbil al‑nabi da fi beetak wa khalli yaakul akil wa yachrab almi.›  Wa laakin al‑chaayib gaaʼid yakdib leyah.
Wa khalaas,al‑nabi gabbal maʼaayah fi beetah wa akal akil wa chirib almi.
Wa wakit humman al‑itneen gaaʼidiin yaakulu,Allah hajja le l‑nabi al‑chaayib al‑gabbal al‑nabi al‑ja min balad Yahuuza.
Wa l‑nabi al‑chaayib hajja be hiss foog le l‑nabi al‑ja min balad Yahuuza wa gaal leyah : Daahu Allah gaal :‹ Inta isiit kalaami wa ma hafadt al‑amur al‑amartak beyah ana Allah Ilaahak.
Wa gabbalt akalt akil wa chiribt almi fi l‑bakaan al‑ana gult leek :“Ma taakul akil wa ma tachrab almi.”Wa be sabab da,ma yadfunu janaaztak fi khabur juduudak.› 
Wa baʼad akal akil wa chirib almi,al‑nabi al‑chaayib chadda humaar al‑nabi al‑hu gabbalah.
Wa khalaas,al‑nabi da rikib wa faat.Wa wakit maachi fi l‑derib,duud waahid marag wa katalah.Wa janaaztah waagʼe fi l‑derib wa l‑humaar waagif jambaha be nussaha al‑waahid wa l‑duud kula waagif jambaha be nussah al‑aakhar.
Wa naas waahidiin faaytiin be l‑derib da chaafo janaaza waagʼe fi l‑derib wa l‑duud waagif jambaha.Wa humman macho wa hajjo beeha fi l‑hille al‑saakin foogha al‑nabi al‑chaayib.
Wa wakit al‑nabi al‑chaayib al‑gabbalah simiʼ be l‑khabar da,hu gaal : Da nabi Allah,da l‑nabi al‑isi amur Allah.Wa Allah sallamah le l‑duud darabah wa katalah wa da bigi hasab kalaam Allah al‑gaalah leyah. 
Wa khalaas,al‑nabi al‑chaayib gaal le iyaalah : Chiddu leyi al‑humaar. Wa humman chaddooh leyah.
Wa hu macha ligi al‑janaaza waagʼe fi l‑derib wa l‑humaar wa l‑duud waagfiin jamb al‑janaaza.Wa l‑duud ma akal al‑janaaza wa ma darab al‑humaar.
Wa l‑nabi al‑chaayib rafaʼ janaazit nabi Allah wa khattaaha fi l‑humaar wa gabbal beeha.Wa l‑nabi al‑chaayib ja fi l‑hille le yadfinah wa yisawwi leyah furaach.
Wa hu dafan al‑janaaza fi khabur hana juduudah halaalah wa hizin leyah wa gaal : Ya khasaaritna !Ya akhuuyi. 
Wa baʼad dafanah,al‑chaayib gaal le iyaalah : Kan ana mutt,adfunuuni fi khabur juduudi maʼa l‑nabi da.Wa khuttu udaami jamb udaamah.
Achaan al‑kalaam al‑gaalah Allah didd al‑madbah hana Beet Iil wa didd kulla buyuut al‑ibaada fi l‑bakaanaat al‑aaliyiin fi hillaal al‑Saamira,akiid yilhaggag. 
Wa baʼad kulla cheyy al‑kaan da,Yarubaʼaam ma khalla derbah al‑fasil al‑maachi foogah da.Wa min al‑chaʼab hu darraj rujaal diin le l‑bakaanaat al‑aaliyiin.Wa ayyi naadum al‑yidoor yabga raajil diin,hu yidarrijah raajil diin fi l‑bakaanaat al‑aaliyiin.
Wa da bas sabab zanib aayilat Yarubaʼaam.Wa achaan da bas,aayiltah addammarat wa waddarat min wijh al‑ard.
Wa fi l‑wakit da,Abiiya wileed Yarubaʼaam mirid.
Wa Yarubaʼaam gaal le martah : Gummi wa khayyiri khulgaanki achaan al‑naas ma yaʼarfuuki kadar inti marti ana Yarubaʼaam.Wa baʼad da,amchi hillit Chiilooh wa hinaak talge al‑nabi Akhiiya.Wa hu bas al‑awwal khabbaraani kadar nabga malik fi Bani Israaʼiil.
Wa chiili maʼaaki achara khubza wa kaʼak wa girbe hana asal wa amchi algeeh.Wa hu yikhabbirki be l‑cheyy al‑yukuun le l‑wileed. 
Wa marit Yarubaʼaam sawwat al‑cheyy al‑raajilha gaalah leeha wa hi gammat wa machat le hillit Chiilooh fi beet al‑nabi Akhiiya.Wa Akhiiya da ma bichiif achaan hu chayyab marra waahid wa uyuunah faathiin wa ma bichiifu.
Wa Allah gaal le Akhiiya : Di hi marit Yarubaʼaam jaaye leek le tichawwif leeha achaan wileedha mardaan.Wa wakit hi tawsal hini,hi tisawwi nafisha misil mara aakhara.Wa inta kamaan hajji leeha be misil da wa misil da. 
Wa tawwaali wakit Akhiiya simiʼ harakat rijileenha wakit daakhle,hu gaal leeha : Alfaddale,ya marit Yarubaʼaam !Maala sawweeti nafiski misil mara aakhara ?Ana indi leeki khabar cheen.
Gabbili le Yarubaʼaam wa guuli leyah :‹ Daahu Allah Ilaah Bani Israaʼiil gaal :“Min ust al‑chaʼab,ana rafaʼtak wa sawweetak kabiir fi chaʼabi Bani Israaʼiil.
Wa ana galaʼt al‑muluk min zurriiyit Dawuud wa anteetah leek.Wa laakin inta ma bigiit misil abdi Dawuud al‑hafad wasiiyaati wa taabaʼ kalaami be kulla galbah wa illa yisawwi al‑adiil bas giddaami.
Wa inta gaaʼid tisawwi al‑fasaala ziyaada min al‑naas al‑gablak.Wa le tizaʼʼilni,inta sanaʼt leek asnaam min hadiid al‑yimassulu ilaahaat aakhariin.Wa leyi ana kamaan,rafadtini.
Wa be sabab da,ana ninazzil charr foog aayilat Yarubaʼaam.Wa nidammir kulla l‑rujaal min aayiltah kan abiid walla hurriin kula fi lubb Bani Israaʼiil.Wa nuguchch aayiltah misil yuguchchu al‑baʼar min wijh al‑ard.
Wa ayyi naadum min aayilat Yarubaʼaam al‑yumuut fi lubb al‑hille,al‑kulaab yaakuluuh.Wa l‑yumuut fi l‑kadaade,tuyuur al‑sama yaakuluuh.”› Wa da kalaam Allah al‑hu gaalah.
 Wa kan leeki inti,gummi amchi beetki.Wa laakin wakit tidissi rijilki fi l‑hille bas,al‑wileed yumuut.
Wa kulla Bani Israaʼiil yahzano leyah wa yadfunuuh.Wa min aayilat Yarubaʼaam,hu wiheedah bas al‑yadfunuuh fi khabur achaan hu wiheedah bas min aayilat Yarubaʼaam,Allah Ilaah Bani Israaʼiil ligi foogah cheyy adiil.
 Wa baʼad da,Allah yidarrij leyah malik fi Bani Israaʼiil al‑yidammir aayilat Yarubaʼaam.Wa da l‑cheyy al‑gaaʼid yahsal al‑yoom fi l‑wakit da bas.
Wa Allah yadrub Bani Israaʼiil wa yabgo misil ageeg al‑chaaylah al‑almi.Wa hu yamrughum min al‑balad al‑samha al‑antaaha le juduudhum wa yichattithum khaadi le bahar al‑Furaat achaan humman khaddabo Allah wakit khazzo iidaan le ibaadat ilaaha Achiira.
Wa Allah yaabaahum le Bani Israaʼiil be sabab al‑zanib al‑Yarubaʼaam sawwaah,hu al‑lazza naas mamlakat Israaʼiil fi l‑zunuub. 
Wa marit Yarubaʼaam gammat wa gabbalat hillit Tirsa.Wa wakit wassalat khachum baab beetha,khalaas al‑wileed maat.
Wa dafanooh wa kulla Bani Israaʼiil hizno leyah.Wa da bigi hasab kalaam Allah al‑gaalah be waasitat abdah al‑nabi Akhiiya.
Wa l‑baagi min amal Yarubaʼaam al‑sawwaah min al‑huruub wa l‑hukum,kulla ke maktuub fi kitaab taariikh muluuk Bani Israaʼiil.
Wa muddit hukum Yarubaʼaam 22 sana wa baʼad da,maat wa lihig abbahaatah.Wa wileedah Nadaab hakam fi badalah.
Wa Rahabʼaam wileed Suleymaan bigi malik fi mamlakat Yahuuza.Wa hu indah 41 sana wakit bigi malik.Wa hakam 17 sana fi Madiinat al‑Khudus wa di l‑madiina al‑azalaaha Allah min kulla mudun gabaayil Bani Israaʼiil le yukhutt foogha usmah.Wa amm Rahabʼaam usumha Naʼama wa hi min balad Bani Ammuun.
Wa naas gabiilat Yahuuza gaaʼidiin yisawwu al‑fasaala giddaam Allah.Wa be l‑zanib da,khaddabo Allah ziyaada min al‑khadab al‑awwal juduudhum sabbabooh be zunuubhum al‑sawwoohum.
Wa humman kula bano bakaanaat aaliyiin wa khazzo hujaar le l‑ibaada wa khazzo iidaan le ibaadat Achiira fi raas ayyi jabal aali wa tihit ayyi chadara khadra.
Wa naas waahidiin yisawwu al‑charmata fi bakaan al‑ibaada fi l‑balad.Wa da nafs al‑muharramaat al‑sawwoohum al‑umam al‑Allah galaʼ minhum arduhum wa antaaha le Bani Israaʼiil.
Wa fi l‑sana al‑khaamse hana hukum Rahabʼaam,Chiichakh malik Masir gamma ja haarab Madiinat al‑Khudus.
Hu chaal kulla l‑khuna al‑fi beet Allah wa gasir al‑malik.Hu chaal kulla cheyy,khaassatan al‑darag hana l‑dahab al‑Suleymaan sawwaahum.
Wa fi badal al‑darag dool,al‑malik Rahabʼaam sawwa darag aakhariin hana nahaas wa ammanaahum le kabiir al‑hurraas al‑gaaʼid yahris khachum baab gasir al‑malik.
Wa kan al‑malik yamchi beet Allah,al‑hurraas yichiilu al‑darag dool wa baʼadeen yigabbuluuhum fi beet al‑hurraas.
Wa l‑baagi min amal Rahabʼaam wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa daayman bigi harib ambeen Rahabʼaam wa Yarubaʼaam.
Wa Rahabʼaam maat wa lihig abbahaatah wa dafanooh fi khabur juduudah fi madiinat Dawuud.Wa ammah usumha Naʼama wa hi min balad Bani Ammuun.Wa wileedah Abiiya hakam fi badalah.
Fi sanit 18 hana hukum Yarubaʼaam wileed Nabaat,Abiiya bigi malik fi mamlakat Yahuuza.
Wa hu hakam talaata sana fi Madiinat al‑Khudus.Wa ammah usumha Maʼaaka bineeyit Abichaluum.
Wa Abiiya sawwa kulla l‑zunuub al‑awwal abuuh sawwaahum wa galbah ma mukhlis le Allah Ilaahah misil galib jiddah Dawuud.
Wa laakin fi chaan Dawuud,Allah Ilaahah khatta naadum waahid min zurriiytah fi l‑muluk fi Madiinat al‑Khudus.Wa da achaan Madiinat al‑Khudus kula tagood
wa achaan Dawuud sawwa al‑adiil giddaam Allah.Wa fi kulla muddit hayaatah,hu ma khaalaf amur Allah illa fi muchkilat Uriiya al‑Hitti.
Wa kaan harib ambeen aayilat Rahabʼaam wa aayilat Yarubaʼaam.Wa l‑harba di gaaʼide daayman fi kulla muddit hayaat Abiiya.
Wa l‑baagi min amal Abiiya wa kulla cheyy al‑sawwaah maktuubiin fi kitaab taariikh muluuk Bani Yahuuza.Wa kaan harib ambeen Abiiya wa Yarubaʼaam.
Wa Abiiya maat wa lihig abbahaatah wa dafanooh fi madiinat Dawuud.Wa wileedah Aasa hakam fi badalah.
Wa fi sanit 20 hana hukum Yarubaʼaam malik mamlakat Israaʼiil,Aasa kula bigi malik fi mamlakat Yahuuza.
Wa Aasa hakam 41 sana fi Madiinat al‑Khudus.Wa jidditah usumha Maʼaaka bineeyit Abichaluum.
Wa Aasa sawwa al‑adiil giddaam Allah misil jiddah Dawuud.
Wa tarad min al‑balad al‑naas al‑yichcharmato fi bakaan al‑ibaada wa dammar kulla l‑asnaam al‑abbahaatah sanaʼoohum.
Wa l‑malik Aasa marag hatta jidditah Maʼaaka min darajatha hana l‑meeram achaan hi sanaʼat sanam muharram le l‑ilaaha Achiira.Wa Aasa kassar al‑sanam al‑muharram da wa harragah fi waadi Khidruun.
Wa laakin be da kula,al‑bakaanaat al‑aaliyiin hana ibaadat al‑asnaam gaaʼidiin.Wa fi kulla muddit hayaatah,Aasa gaaʼid yitaabiʼ Allah be galib mukhlis.
Wa hu jaab fi beet Allah al‑fudda wa l‑dahab wa l‑muʼiddaat al‑abuuh wa hu zaatah khassasoohum.
Wa kaan harib ambeen Aasa wa Baʼaacha malik mamlakat Israaʼiil fi kulla muddit hayaathum.
Wa Baʼaacha malik mamlakat Israaʼiil gamma yihaarib mamlakat Yahuuza.Wa gawwa hillit al‑Raama le yadhar al‑derib le Aasa malik mamlakat Yahuuza wa naasah ma yamurgu wa la yadkhulu be l‑derib da.
Wa khalaas,Aasa chaal kulla l‑fudda wa l‑dahab al‑gaaʼidiin fi makhaazin hana beet Allah wa kulla l‑maal hana gasir al‑malik wa antaah le masaaʼiilah.Wa rassalaahum le Banhadaad wileed Tabrimuun wileed Hazyuun malik balad Araam al‑gaaʼid fi madiinat Dimachkh.Wa rassal leyah wa gaal :
 Khalli nisawwu alaakha beeni wa beenak misil al‑alaakha al‑bigat ambeen abuuyi wa abuuk.Daahu nirassil leek hadiiye hana fudda wa dahab wa natlub minnak tagtaʼ alaakhtak maʼa Baʼaacha malik mamlakat Israaʼiil.Wa be da,yiwaggif al‑harba al‑gamma beeha diddi. 
Wa Banhadaad khassad be kalaam al‑malik Aasa.Wa khalaas,hu rassal khuyyaad askarah wa hajamo hillaal mamlakat Israaʼiil wa chaalo Iyuun wa Daan wa Abil Beet Maʼaaka wa kulla mantagat al‑Jaliil wa kulla ard gabiilat Naftaali.
Wa min Baʼaacha simiʼ be l‑khabar da,khalla minnah gawiyiin hillit al‑Raama wa sakan fi hillit Tirsa.
Wa khalaas fi l‑bakaan da,al‑malik Aasa lamma kulla naas mamlakat Yahuuza,wa ma khalla naadum waahid kula,le yangulu al‑hajar wa l‑hatab al‑Baʼaacha lammaahum le yigawwi beehum hillit al‑Raama.Wa hu astaʼmal al‑hajar wa l‑hatab dool le yigawwi hillit Gabaʼ Banyaamiin wa hillit Misfa.
Wa l‑baagi min amal Aasa wa kulla faraasiiytah wa kulla cheyy al‑sawwaah wa l‑hillaal al‑banaahum,kulla l‑cheyy da maktuub fi kutub taariikh muluuk Bani Yahuuza.Wa laakin wakit Aasa chayyab,wajaʼ rijle karabah.
Wa Aasa maat wa lihig abbahaatah wa dafanooh fi khabur juduudah fi madiinat Dawuud jiddah.Wa wileedah Yahuuchafat hakam fi badalah.
Wa Nadaab wileed Yarubaʼaam bigi malik fi mamlakat Israaʼiil fi l‑sana al‑taaniye hana hukum Aasa.Wa hu hakam santeen fi Bani Israaʼiil.
Wa Nadaab sawwa al‑fasaala giddaam Allah.Hu taabaʼ derib abuuh al‑lazza naas mamlakat Israaʼiil fi l‑zunuub.
Wa Baʼaacha wileed Akhiiya al‑min gabiilat Yassaakar atmarrad didd al‑malik.Al‑malik Nadaab maʼa kulla askar mamlakat Israaʼiil macho haasaro hillit Gibbatuun al‑fi iid al‑Filistiyiin,fi l‑wakit da bas Baʼaacha katalah le Nadaab.
Baʼaacha katalah le Nadaab fi l‑sana al‑taalta hana hukum Aasa malik mamlakat Yahuuza.Wa Baʼaacha hakam fi badal Nadaab.
Wa min hu bigi malik,dammar kulla aayilat Yarubaʼaam.Ma khalla naadum waahid kula min aayiltah.Wa da bigi misil kalaam Allah al‑gaalah be waasitat abdah Akhiiya al‑min hillit Chiilooh.
Wa kulla l‑cheyy da bigi achaan al‑zunuub al‑Yarubaʼaam sawwaahum.Wa lazza naas mamlakat Israaʼiil fi l‑zunuub wa khaddabo Allah Ilaah Bani Israaʼiil.
Wa l‑baagi min amal Nadaab wa kulla cheyy al‑sawwaah maktuubiin fi kitaab taariikh muluuk Bani Israaʼiil.
Wa kaan harib ambeen Aasa wa Baʼaacha malik mamlakat Israaʼiil fi kulla muddit hayaathum.
Wa fi l‑sana al‑taalta hana hukum Aasa malik mamlakat Yahuuza,Baʼaacha wileed Akhiiya bigi malik fi kulla mamlakat Israaʼiil fi hillit Tirsa.Wa hu hakam 24 sana.
Wa Baʼaacha sawwa al‑fasaala giddaam Allah.Hu taabaʼ derib Yarubaʼaam al‑lazza naas mamlakat Israaʼiil fi l‑zunuub.
Wa Allah hajja le l‑nabi Yaahu wileed Hanaani kalaam bukhuss al‑malik Baʼaacha wa gaal :
 Inta al‑ma tisaawi cheyy kula,ana darrajtak wa sawweetak kabiir hana chaʼabi Bani Israaʼiil.Wa laakin inta taabaʼt derib Yarubaʼaam wa lazzeet chaʼabi Bani Israaʼiil fi l‑zunuub wa be zunuubhum da,humman khaddabooni.
Wa hassaʼ da,ana nuguchchak inta wa aayiltak.Wa aayiltak tabga misil aayilat Yarubaʼaam wileed Nabaat.
Wa ayyi naadum min aayilat Baʼaacha al‑yumuut fi lubb al‑hille,al‑kulaab yaakuluuh.Wa l‑yumuut fi l‑kadaade,tuyuur al‑sama yaakuluuh. 
Wa l‑baagi min amal Baʼaacha wa kulla cheyy al‑sawwaah wa faraasiiytah maktuubiin fi kitaab taariikh muluuk Bani Israaʼiil.
Wa Baʼaacha maat wa lihig abbahaatah wa dafanooh fi hillit Tirsa.Wa wileedah Iila hakam fi badalah.
Wa Allah hajja be waasitat al‑nabi Yaahu wileed Hanaani le Baʼaacha wa aayiltah be sabab kulla l‑fasaala al‑khaddabo beeha Allah wa l‑achya al‑sawwoohum be iidhum le yabgo sawa sawa misil Yarubaʼaam wa aayiltah.Wa achaan Baʼaacha dammar aayilat Yarubaʼaam.
Wa fi sanit 26 hana hukum Aasa malik mamlakat Yahuuza,Iila wileed Baʼaacha bigi malik fi mamlakat Israaʼiil fi hillit Tirsa.Wa hakam santeen.
Wa waahid min masaaʼiilah al‑usmah Zimri atmarrad diddah.Wa hu da khaayid deech Iila al‑indah masʼuuliiye fi nuss min arabaat al‑harib.Wa wakit Iila gaaʼid yachrab wa yaskar fi Tirsa fi beet Arsa al‑hu masʼuul fi gasir al‑malik,
Zimri dakhal leyah wa darabah wa katalah.Wa da fi sanit 27 hana hukum Aasa malik mamlakat Yahuuza.Wa Zimri hakam fi badal Iila.
Wa min gaʼad fi kursi al‑muluk,katal kulla aayilat Baʼaacha.Ma khalla naadum waahid kula min al‑dukuura wa la min aayiltah wa la min rufgaanah.
Wa hasab kalaam Allah al‑gaalah didd Baʼaacha be waasitat al‑nabi Yaahu,Zimri dammar kulla aayilat Baʼaacha.
Wa da be sabab kulla zunuub Baʼaacha wa wileedah Iila.Humman aznabo wa lazzo naas mamlakat Israaʼiil fi l‑zunuub.Wa be da,khaddabo Allah Ilaah Bani Israaʼiil be ibaadat al‑asnaam.
Wa l‑baagi min amal Iila wa kulla cheyy al‑sawwaah maktuubiin fi kitaab taariikh muluuk Bani Israaʼiil.
Wa fi sanit 27 hana hukum Aasa malik mamlakat Yahuuza,Zimri bigi malik wa hakam sabʼa yoom fi hillit Tirsa.Wa fi l‑wakit da,askar mamlakat Israaʼiil gaʼado mugaabil hillit Gibbatuun al‑fi iid al‑Filistiyiin.
Wa l‑askar ligo khabar kadar Zimri atmarrad didd al‑malik wa katalah.Wa fi l‑yoom da,tawwaali humman darrajooh le Umri khaayid al‑deech malik fi Bani Israaʼiil.
Wa khalaas,Umri wa kulla askar Bani Israaʼiil gammo min hillit Gibbatuun wa jo haasaro hillit Tirsa.
Wa wakit Zimri irif kadar al‑hille di chaalooha,khalaas dakhal fi gasir hana l‑malik.Wa tachcha gasir al‑malik wa nafsah kula wa maat.
Wa da bigi achaan zunuubah wakit sawwa al‑fasaala giddaam Allah.Wa hu taabaʼ kulla l‑fasaala al‑sawwaaha Yarubaʼaam al‑lazza naas mamlakat Israaʼiil fi l‑zunuub.
Wa l‑baagi min amal Zimri wa muʼaamaratah maktuubiin fi kitaab taariikh muluuk Bani Israaʼiil.
Wa baʼad moot Zimri,chaʼab mamlakat Israaʼiil angasamo bakaanteen.Waahidiin taabaʼo Tibni wileed Giinat le yidarrujuuh malik.Wa waahidiin taabaʼo Umri.
Wa l‑naas al‑taabaʼo Umri khilbo naas Tibni wileed Giinat.Wa Tibni maat wa Umri bigi malik.
Wa fi sanit 31 hana hukum Aasa malik mamlakat Yahuuza,Umri bigi malik fi mamlakat Israaʼiil wa hakam 12 sana.Wa gabul da,hu hakam 6 sana fi hillit Tirsa.
Wa hu chara min Saamar jabal be 70 kiilo fudda.Wa bana madiina fi raas al‑jabal da wa gawwaaha wa sammaaha madiinat al‑Saamira.Wa da l‑usum al‑awwal hana Saamar siid al‑jabal.
Wa Umri sawwa al‑fasaala giddaam Allah ziyaada min kulla l‑muluuk al‑hakamo gablah.
Hu taabaʼ kulla duruub Yarubaʼaam wileed Nabaat al‑lazza naas mamlakat Israaʼiil fi l‑zunuub.Wa be da,khaddabo Allah Ilaah Bani Israaʼiil be ibaadat al‑asnaam.
Wa l‑baagi min amal Umri wa kulla cheyy al‑sawwaah wa faraasiiytah maktuubiin fi kitaab taariikh muluuk Bani Israaʼiil.
Wa Umri maat wa lihig abbahaatah wa dafanooh fi madiinat al‑Saamira.Wa wileedah Akhaab hakam fi badalah.
Wa fi sanit 38 hana hukum Aasa malik mamlakat Yahuuza,Akhaab wileed Umri bigi malik fi mamlakat Israaʼiil.Wa Akhaab wileed Umri hakam 22 sana fi mamlakat Israaʼiil fi madiinat al‑Saamira.
Wa Akhaab wileed Umri sawwa al‑fasaala giddaam Allah ziyaada min kulla l‑muluuk al‑hakamo gablah.
Wa hu taabaʼ al‑zunuub al‑sawwaahum Yarubaʼaam wileed Nabaat.Wa da kula,hu chaafah chiyya wa sawwa ziyaada minnah !Akhaab macha akhadaaha le Izabiil bineeyit Atbaʼal malik balad Seeda wa sajad le ilaah al‑usmah Baʼal wa abadah.
Wa fi l‑Saamira,bana madbah wa beet le yaʼabudu foogah ilaah Baʼal.
Wa Akhaab khazza iidaan le ibaadat Achiira le yikhaddib Allah Ilaah Bani Israaʼiil ziyaada min kulla muluuk Israaʼiil al‑hakamo gablah.
Wa fi waktah,Hiyiil al‑min hillit Beet Iil gamma yabni hillit Ariiha battaan.Wa wakit bada yukhutt asaasha,wileedah al‑bikir Abiraam maat.Wa battaan wakit gaaʼid yidiss biibaan al‑durdur,wileedah al‑taani al‑usmah Saguub kula maat.Wa da hasab kalaam Allah al‑gaalah zamaan be waasitat al‑nabi Yachuuʼ wileed Nuun.
Wa fiyah raajil waahid usmah Iliyaas saakin fi hillit Tichbi fi turaab Gilʼaad.Wa hu gaal le l‑malik Akhaab : Nahlif be Allah al‑Hayy,Ilaah Bani Israaʼiil al‑ana gaaʼid naʼabudah,fi l‑siniin al‑jaayiin ma fi karany wa la matara illa kan ana chahadtah. 
Wa baʼad da,Allah hajja le Iliyaas wa gaal :
 Gumm min hini wa amchi ale sabaah wa allabbad fi waadi Kariit sabaah le bahar al‑Urdun.
Wa hinaak tachrab min al‑waadi wa ana amart khurbaat yijiibu leek akil. 
Wa khalaas,Iliyaas sawwa hasab amur Allah.Hu macha sakan fi waadi Kariit sabaah le bahar al‑Urdun.
Wa fi l‑bakaan da fajur wa achiiye,al‑khurbaat gaaʼidiin yijiibu leyah khubza wa laham.Wa hu gaaʼid yachrab min almi al‑waadi.
Wa baʼad Iliyaas gaʼad wakit chiyya fi l‑bakaan da,al‑waadi yibis achaan al‑matara ma sabbat fi l‑balad.
Wa khalaas,Allah hajja leyah wa gaal :
 Gumm amchi hillit Sarafa al‑gaaʼide fi turaab Seeda wa askun hinaak.Achaan ana amart le mara waahide armala tantiik akil. 
Wa khalaas,Iliyaas gamma macha fi Sarafa.Wa wakit wisil fi madkhal al‑hille,hu chaaf al‑mara al‑armala gaaʼide tilaggit hatab.Hu naadaaha wa gaal leeha : Min fadulki,jiibi leyi almi chiyya fi maaʼuun nachrab. 
Wa wakit maache tijiib leyah al‑almi da,hu naadaaha battaan wa gaal leeha : Jiibi leyi maʼaaki khubza sakhayre kula. 
Wa hi raddat leyah : Nahlif be Allah al‑Hayy Ilaahak,ana ma indi cheyy jaahiz.Ma faddal leyi illa dagiig fi umra yisaawi malyit iid wa dihin chiyya fi karyo.Wa hassaʼ jiit nilaggit hatab achaan nisawwi akil leyi ana wa le wileedi naakulu.Wa baʼad da,numuutu. 
Wa khalaas Iliyaas gaal leeha : Ma takhaafe,amchi wa sawwi misil inti gultiih.Wa be l‑cheyy al‑indiki da bas,sawwi leyi ana khubza sakhayre wa jiibiiha leyi.Wa baʼad da,sawwiih leeki inti wa le wileedki.
Achaan daahu Allah Ilaah Bani Israaʼiil gaal :‹ Al‑dagiig ma yikammil min al‑umra wa l‑dihin ma yikammil min al‑karyo lahaddi l‑yoom al‑Allah yijiib al‑matara fi l‑ard.› 
Wa khalaas,al‑mara machat wa sawwat misil Iliyaas gaalah leeha.Wa humman akalo,hi wa Iliyaas wa aayilitha le muddit ayyaam.
Wa l‑dagiig al‑fi l‑umra ma kammal wa l‑dihin al‑fi l‑karyo kula ma kammal wa da bigi hasab kalaam Allah al‑gaalah be waasitat Iliyaas.
Wa baʼad da,wileed al‑mara al‑armala sitt al‑beet di bigi mardaan.Wa maradah bigi chadiid bilheen lahaddi maat.
Wa hi gaalat le Iliyaas : Chunu al‑beeni wa beenak,ya nabi Allah ?Inta jiit achaan tizakkirni be khataayi wa taktul wileedi walla ? 
Wa hu radda leeha wa gaal : Antiini wileedki. Wa khalaas,chaal al‑wileed min iideenha wa macha beyah foog fi l‑gasir,fi l‑beet al‑hu saakin foogah wa raggadah fi l‑sariir.
Wa fi l‑bakaan da,saʼal Allah be chidde wa gaal : Ya Allah Ilaahi,le l‑mara al‑ana gaaʼid deef fi bakaanha di kula tisawwi leeha cheyy fasil wa taktul wileedha walla ? 
Wa Iliyaas almattat talaata marraat min foog le l‑wileed wa saʼal Allah be chidde wa gaal : Ya Allah Ilaahi,nachhadak tigabbil ruuh al‑wileed da. 
Wa Allah khibil suʼaalah wa ruuh al‑wileed gabbalat wa hu hiyi.
Wa Iliyaas chaal al‑wileed wa dalla beyah min al‑gasir wa antaah le ammah wa gaal : Chiifi !Daahu wileedki hiyi. 
Wa l‑mara gaalat le Iliyaas : Aywa,hassaʼ ana irift kadar inta nabi Allah wa akiid al‑kalaam al‑gaaʼid tuguulah da jaayi min Allah. 
Wa baʼad muddit ayyaam katiiriin,Allah hajja le Iliyaas fi l‑sana al‑taalta hana jafaaf wa gaal : Amchi gaddim nafsak le l‑malik Akhaab wa ana ninazzil matara fi wijh al‑ard. 
Wa khalaas,Iliyaas gamma macha le yigaabil Akhaab.Wa fi l‑wakit da,al‑juuʼ bigi chadiid marra waahid fi madiinat al‑Saamira.
Wa Akhaab naada khaddaamah Ubadya hu al‑masʼuul fi gasrah.Wa Ubadya da khaayif ziyaada min Allah.
Wa wakit Izabiil marit al‑malik Akhaab dammarat anbiya Allah,Ubadya chaal minhum 100 wa labbadaahum fi karaakiir.Wa gassamaahum khamsiin khamsiin wa ayyachaahum be khubza wa almi.
Wa Akhaab gaal le khaddaamah Ubadya : Amchi ruukh wa chiif kulla l‑uyuun al‑almi wa kulla l‑wudyaan al‑fi l‑balad.Akuun talga gechch al‑niʼayyuchu beyah al‑kheel wa l‑bikhaal.Wa be da,maalna ma yumuut. 
Wa humman gassamooha le l‑balad di achaan yuruukhuuha kullaha ke.Wa Akhaab macha wiheedah be derib waahid wa Ubadya kula macha wiheedah be derib aakhar.
Wa wakit Ubadya maachi,lamma maʼa Iliyaas fi l‑derib.Wa Ubadya irifah wa wagaʼ be wijhah fi l‑ard wa gaal : Akiid inta bas sayyidi Iliyaas walla ? 
Wa Iliyaas radda leyah wa gaal : Aywa,da ana.Amchi guul le siidak Akhaab :‹ Daahu Iliyaas jaayi.› 
Wa Ubadya gaal : Chunu al‑zanib al‑ana sawweetah achaan tisallimni fi iid Akhaab le yaktulni ?
Nahlif be Allah al‑Hayy Ilaahak wa niʼakkid leek kadar ma fi umma wa la mamlaka al‑siidi ma rassal naas le yifattuchuuk foogha.Wa kan naas al‑umma di wa l‑mamlaka gaalo ma chaafook,yihallufuuhum lahaddi yuguulu ma ligook.
Wa hassaʼ,inta tuguul leyi :‹ Amchi guul le siidak :“Daahu Iliyaas jaayi.” ›
Wa wakit ana nufuut minnak,Ruuh Allah yiwaddiik fi bakaan al‑ana ma naʼarfah.Wa kan ana macheet wa khabbartah le Akhaab beek wa ma ligaak,khalaas yaktulni.Wa laakin ana abdak khaayif min Allah min ana sabi.
Ya sayyidi,inta ma khabbarook be l‑cheyy al‑ana sawweetah wakit Izabiil gaaʼide taktul fi anbiya Allah da walla ?Ana labbadt 100 min al‑anbiya dool wa gassamtuhum khamsiin khamsiin fi l‑karaakiir wa ayyachtuhum be khubza wa almi.
Wa hassaʼ,inta tuguul leyi ‹ Amchi guul le siidak :“Daahu Iliyaas jaayi.”› Kan ke da,hu ma yaktulni walla ? 
Wa khalaas,Iliyaas radda leyah wa gaal : Nahlif be Allah al‑Hayy al‑Gaadir al‑ana gaaʼid naʼabudah wa niʼakkid leek kadar al‑yoom bas namchi nigaabil Akhaab. 
Wa Ubadya macha lihigah le Akhaab wa khabbarah.Wa Akhaab macha achaan yigaabil Iliyaas.
Wa wakit Akhaab chaafah le Iliyaas,gaal leyah : Da bas inta,inta al‑jibt al‑barjaal le Bani Israaʼiil walla ? 
Wa Iliyaas radda leyah wa gaal : Ana ma jibt barjaal le Bani Israaʼiil.Laakin inta wa aayilat abuuk bas jibtuuh achaan khalleetu wasaaya Allah wa taabaʼtu ilaahaat Baʼal.
Wa hassaʼ da,rassil le kulla Bani Israaʼiil yaju yilimmu leyi fi jabal al‑Karmal.Wa limm al‑urbuʼmiya wa khamsiin anbiya hana l‑ilaah Baʼal wa l‑urbuʼmiya anbiya hana l‑ilaaha Achiira al‑gaaʼidiin yaakulu min tarabeezit Izabiil marit al‑malik. 
Wa khalaas,Akhaab rassal naadaahum le kulla Bani Israaʼiil wa lamma al‑anbiya fi raas jabal al‑Karmal.
Wa fi l‑bakaan da,Iliyaas garrab le kulla l‑chaʼab wa gaal : Le mata tamchu jaay wa jaay misil jaʼabaat al‑rahhaak ?Kan Allah bas al‑Ilaah,taabuʼuuh !Kan Baʼal bas al‑ilaah,taabuʼuuh ! Wa laakin humman ma gidro raddo leyah kilme waahide kula.
Wa Iliyaas gaal leehum : Ana wiheedi bas faddalt min anbiya Allah laakin anbiya Baʼal humman 450.
Khalli yijiibu leena tiiraan itneen.Wa anbiya Baʼal yiʼazzulu leehum toor waahid yadbahooh wa yigattuʼuuh wa yukhuttuuh fi raas al‑hatab laakin ma yiʼoogudu foogah naar.Wa ana kula nisawwi nafs al‑cheyy be l‑toor al‑aakhar da.Nukhuttah fi l‑madbah fi raas al‑hatab wa laakin ma niʼoogid foogah naar.
Wa intu asʼalo ilaahku wa ana kula nasʼal be usum Allah.Wa l‑ilaah al‑yurudd fi l‑suʼaal da wa yiʼoogid al‑naar,hu da bas al‑Ilaah al‑sahiih. Wa kulla l‑chaʼab gaalo : Kalaamak adiil. 
Wa khalaas,Iliyaas gaal le anbiya Baʼal : Aʼazulu leeku waahid min al‑tiiraan dool wa jahhuzuuh intu bas al‑awwal achaan intu katiiriin.Wa asʼalo ilaahku laakin ma tiʼoogudu foogah naar. 
Wa humman chaalo al‑toor al‑antooh leehum wa jahhazooh wa gammo yasʼalo be usum Baʼal min fajur lahaddi gaayle wa yuguulu : Ya Baʼal,rudd leena ! Laakin ma fi hiss wa la radd.Wa humman gaaʼidiin yinattutu giddaam al‑madbah al‑addalooh.
Wa fi wakit al‑gaayle,Iliyaas bada yichchammat fooghum wa gaal : Kooruku be hiss foog,hu ilaah !Akuun anchakhal walla khaayib walla saafar.Akuun hu naayim,khalli yugumm ! 
Wa humman gammo yikooruku ziyaada.Wa misil fi aadithum,bado yijarruhu jilidhum be suyuuf wa be huraab lahaddi damm yidaffig minhum.
Wa wakit al‑gaayle faatat,humman gammo yitnabbaʼo be usum Baʼal lahaddi l‑wakit al‑yigaddumu foogah hadaaya hana achiiye.Laakin humman ma ligo wa la radd wa la kilme wa la alaama.
Wa fi l‑bakaan da,Iliyaas gaal le kulla l‑chaʼab : Garrubu leyi. Wa kulla l‑chaʼab garrabo leyah.Wa hu addal madbah Allah al‑awwal haddamooh.
Wa Iliyaas chaal 12 hajar ale hasab adad gabaayil iyaal Yaakhuub hu al‑Allah hajja leyah wa gaal : Min al‑yoom,yinaaduuk Israaʼiil. 
Wa be l‑hujaar dool,addal madbah le Allah.Wa hawwag al‑madbah be nugra al‑tagdar tichiil 12 kooro almi.
Wa khalaas,hu rassa al‑hatab wa dabah al‑toor wa gattaʼah wa khattaah fi raas al‑hatab.Wa baʼad da,hu gaal : Amlo arbaʼa jiraar hana almi wa subbuuh fi l‑dahiiye al‑muharraga wa fi l‑hatab. 
Wa gaal battaan : Subbuuh marra taaniye. Wa humman sabbooh marra taaniye.Wa gaal battaan : Subbuuh marra taalta. Wa humman sabbooh marra taalta.
Wa l‑almi jara wa mala al‑nugra al‑muhawwige al‑madbah.
Wa fi l‑wakit al‑yigaddumu foogah hadaaya al‑achiiye,al‑nabi Iliyaas gaal : Ya Allah,inta Allah Rabb juduudna Ibraahiim wa Ishaakh wa Yaakhuub.Wa l‑yoom,wassif le l‑naas kadar inta bas Ilaah Bani Israaʼiil.Wa hasab kalaamak,ana abdak sawweet kulla l‑cheyy da.
Ya Allah,rudd leyi.Rudd leyi achaan al‑chaʼab da yaʼarif kadar inta bas al‑Rabb Allah.Wa inta bas al‑tigabbil al‑chaʼab da aleek. 
Wa tawwaali,Allah nazzal naar min al‑sama.Wa l‑naar akalat al‑dahiiye al‑muharraga wa l‑hatab wa l‑hujaar wa l‑ajaaj wa chirbat al‑almi al‑gaaʼid fi l‑nugra.
Wa wakit kulla l‑chaʼab chaafo al‑cheyy da,wagaʼo kulluhum be wujuuhhum fi l‑ard wa gaalo : La Ilaah illa Allah !La Ilaah illa Allah ! 
Wa Iliyaas gaal leehum : Karrubu kulla anbiya Baʼal wa khalli waahid minhum kula ma yinbalis. Wa khalaas,karaboohum.Wa Iliyaas nazal beehum fi waadi Khiichuun wa dabahaahum.
Wa baʼad al‑cheyy al‑kaan da,Iliyaas gaal le Akhaab : Amchi aakul wa achrab achaan ana gaaʼid nasmaʼ dagdaag hana matara. 
Wa Akhaab macha le yaakul wa yachrab.Wa laakin Iliyaas macha talaʼ fi raas jabal al‑Karmal wa sajad wa dassa raasah ambeenaat rikabbah.
Wa baʼad da,Iliyaas gaal le khaddaamah : Atlaʼ foog wa chiif ale l‑bahar al‑Abyad. Wa khaddaamah talaʼ wa chaaf wa gaal leyah : Ma chift cheyy. Wa sabʼa marraat Iliyaas gaal leyah : Amchi chiif battaan. 
Wa fi l‑marra al‑saabʼe al‑khaddaam gaal : Daahu chift sahaabaay sakhayre gadur al‑kaff gaaʼide tatlaʼ min al‑bahar. Wa khalaas,Iliyaas gaal le khaddaamah : Amchi guul le Akhaab :‹ Chidd kheelak wa amchi gubbaal al‑matara ma tiwaggifak.› 
Wa tawwaali,al‑sama bigi adlam be ziyaada min al‑sahaab wa l‑riih wa matara chadiide sabbat.Wa Akhaab rikib fi arabatah wa macha le hillit Yazraʼiil.
Wa iid Allah kaanat maʼa Iliyaas wa hu rabat sulbah wa gaaʼid yajri giddaam Akhaab lahaddi madkhal hillit Yazraʼiil.
Wa l‑malik Akhaab khabbar martah Izabiil be kulla cheyy al‑Iliyaas sawwaah wa kikkeef katal kulla anbiya Baʼal be l‑seef.
Wa khalaas,Izabiil rassalat le Iliyaas wa gaalat : Khalli al‑ilaahaat yiʼaakhubuuni kadar le ambaakir fi nafs al‑saaʼa di kan ma sawweet fi hayaatak misil inta sawweet fi hayaat al‑anbiya dool. 
Wa min simiʼ al‑kalaam da,Iliyaas arrad le yinajji nafsah.Wa gamma macha Biir Sabʼa fi balad Yahuuza wa khalla khaddaamah hinaak.
Wa Iliyaas macha fi l‑sahara wa raakh ruwaakha hana yoom kaamil.Wa macha gaʼad fi gaʼar chideerit ratam.Wa talab al‑moot le nafsah wa gaal : Hassaʼ da,tammaani.Ya Allah,chiil ruuhi achaan ana ma akheer min juduudi. 
Wa hu ragad wa naam fi tihit al‑chideere di.Wa tawwaali fi l‑bakaan da,malak ja limsah wa gaal leyah : Gumm wa aakul. 
Wa khalaas,Iliyaas gamma wa chaaf ale raasah khubza haamiye wa jarr hana almi.Wa hu akal wa chirib wa gabbal ragad.
Wa malak Allah ja leyah le taani marra limsah wa gaal leyah : Gumm wa aakul achaan al‑safar yabga leek tawiil ziyaada. 
Wa Iliyaas gamma akal wa chirib.Wa baʼad ligi gudra min al‑akil da,raakh muddit 40 leele wa 40 nahaar lahaddi wisil fi jabal Allah al‑usmah Huuriib.
Wa wakit Iliyaas wisil hinaak,dakhal fi karkuur wa ragad fi l‑bakaan da leele waahide.Wa laakin Allah hajja leyah wa gaal : Ya Iliyaas,inta gaaʼid tisawwi chunu hini ? 
Wa Iliyaas radda leyah wa gaal : Ya Allah al‑Ilaah al‑Gaadir,indi mahabba chadiide leek.Wa Bani Israaʼiil nagado muʼaahadatak wa kassaro kulla madaabhak wa katalo anbiyaak be l‑seef.Wa ana faddalt wiheedi wa humman gaaʼidiin yifattuchuuni le yaktuluuni. 
Wa Allah gaal leyah : Amrug wa agiif fi l‑hajar fi giddaami ana Allah.Wa ana nufuut giddaamak. Wa riih chadiide gammat giddaam Allah wa chaggagat al‑jibaal wa kassarat al‑hujaar.Wa laakin Allah ma gaaʼid fi l‑riih di.Wa baʼad al‑riih,ja zilzaal.Wa laakin Allah ma gaaʼid fi l‑zilzaal da.
Wa baʼad al‑zilzaal,jaat naar.Wa laakin Allah ma gaaʼid fi l‑naar di.Wa baʼad al‑naar,jaat haraka hana hiss baarid.
Wa wakit Iliyaas simiʼ al‑hiss al‑baarid da,khatta wijhah be khalagah wa marag wagaf fi khachum al‑karkuur.Wa simiʼ hiss buguul leyah : Ya Iliyaas,inta gaaʼid tisawwi chunu hini ? 
Wa Iliyaas radda leyah wa gaal : Ya Allah al‑Ilaah al‑Gaadir,indi mahabba chadiide leek.Wa laakin Bani Israaʼiil nagado muʼaahadatak wa kassaro kulla madaabhak wa katalo anbiyaak be l‑seef.Wa ana faddalt wiheedi wa humman gaaʼidiin yifattuchuuni le yaktuluuni. 
Wa Allah gaal leyah : Gabbil be derib al‑sahara wa amchi lahaddi madiinat Dimachkh.Wa hinaak,amsahah le Hazayiil wa darrijah malik fi balad Araam.
Wa amsahah le Yaahu wileed Nimchi wa darrijah malik fi mamlakat Israaʼiil.Wa amsah Alyasaʼ wileed Chaafaat al‑min hillit Abil Mahuula achaan yabga nabi fi badalak.
Wa ayyi naadum al‑niji min seef Hazayiil,Yaahu yaktulah.Wa ayyi naadum al‑niji min seef Yaahu,Alyasaʼ yaktulah.
Wa laakin nikhalli 7 000 naas min Bani Israaʼiil humman al‑ma sajado wa la habbo ilaah Baʼal. 
Wa khalaas,Iliyaas gamma min al‑bakaan da wa macha ligi Alyasaʼ wileed Chaafaat.Hu gaaʼid yahrit fi zerʼah be 12 harraata wa ayyi harraata yukurruuha tiiraan itneen.Wa Alyasaʼ zaatah gaaʼid yusuug tiiraan al‑harraata al‑akhiire.Wa Iliyaas garrab leyah wa khatta khalagah foogah.
Wa Alyasaʼ khalla al‑tiiraan wa jara wara Iliyaas wa gaal leyah : Khalliini namchi nihibb abuuyi wa ammi wa baʼad da,nitaabiʼak. Wa Iliyaas radda leyah wa gaal : Amchi wa gabbil taʼaal achaan inta taʼarif al‑cheyy al‑ana sawweetah leek. 
Wa khalaas,Alyasaʼ gabbal min wara Iliyaas wa chaal tiiraanah al‑itneen wa dabahaahum wa gaddamaahum dahiiye.Wa be hatab al‑harraata di,oogad naar wa rakkab al‑laham wa antaah le l‑naas al‑gaaʼidiin maʼaayah wa humman akalooh.Wa baʼad da,hu taabaʼah le Iliyaas wa bigi khaddaamah.
Wa Banhadaad malik Araam lamma kulla askarah wa maʼaayah 32 muluuk wa siyaad kheel wa arabaat harib.Wa humman macho haasaro madiinat al‑Saamira le yihaarubuuha.
Wa Banhadaad rassal naas fi l‑madiina le Akhaab malik mamlakat Israaʼiil
wa gaalo leyah : Daahu kalaam Banhadaad,hu buguul :‹ Fudditak wa dahabak humman hineeyi wa awiinak wa iyaalak al‑samhiin kula hineeyi.› 
Wa malik mamlakat Israaʼiil radda leyah wa gaal : Misil inta gultah,ya siidi al‑malik,ana wa kulla cheyy al‑indi hanaak inta. 
Wa l‑naas dool gabbalo taani marra le Akhaab wa gaalo leyah : Daahu kalaam Banhadaad,hu buguul :‹ Ana rassalt leek wa gult kadar fudditak wa dahabak hineeyi wa awiinak wa iyaalak kula tantiihum leyi.
Wa ziyaada min da,aʼarif kadar le ambaakir fajur fi nafs al‑wakit,nirassil leek masaaʼiili wa humman yifattuchu beetak wa buyuut masaaʼiilak.Wa kulla cheyy al‑tichiifah khaali leek,humman yichiiluuh.› 
Wa malik mamlakat Israaʼiil lamma kulla chuyuukh al‑balad wa gaal leehum : Chiifu al‑raajil da yidoor yisawwi leyi cheyy fasil.Wakit dawwar minni awiini wa iyaali wa fudditi wa dahabi,ana ma abeet leyah. 
Wa kulla l‑chuyuukh wa kulla l‑chaʼab gaalo leyah : Ma tasmaʼ kalaamah wa la tarda beyah. 
Wa be da,Akhaab gaal le naas Banhadaad : Amchu guulu le siidi al‑malik :‹ Kulla cheyy al‑talabah minni fi l‑marra al‑awwal,ana khassadt beyah nisawwiih.Laakin talabah al‑taani da,ana ma nagdar nitabbigah.›  Wa khalaas,al‑naas dool gabbalo wa waddo al‑radd da le siidhum.
Wa Banhadaad rassal le taalit marra wa gaal : Khalli al‑ilaahaat yiʼaakhubuuni ikhaab chadiid kan ard al‑Saamira tammat malyit iid le kulla askari al‑maachiin maʼaayi. 
Wa laakin malik mamlakat Israaʼiil radda leyah wa gaal : Amchu guulu leyah al‑masal da :‹ Ma tachkur nafsak gabul al‑harib !› 
Wa wakit Banhadaad simiʼ al‑kalaam da,hu gaaʼid yachrab maʼa muluuk aakhariin fi lubb al‑kheema wa gaal le askarah : Yalla jahhuzu ! Wa khalaas,humman jahhazo le yihaarubu al‑madiina.
Wa laakin nabi waahid ja le Akhaab malik mamlakat Israaʼiil wa gaal leyah : Daahu Allah gaal :‹ Hal chift al‑deech al‑kabiir da walla ?Daahu ana nisallimhum leek fi iidak.Wa fi l‑yoom da,inta taʼarif kadar ana bas Allah.› 
Wa Akhaab saʼal al‑nabi wa gaal : Be musaaʼadat yaatu inta tisallimhum leyi ? Wa l‑nabi gaal : Daahu Allah gaal :‹ Be musaaʼadat askar masaaʼiil al‑wulaayaat.›  Wa Akhaab gaal : Yaatu al‑yamchi yigawwim al‑harib ? Wa l‑nabi radda leyah wa gaal : Inta bas. 
Wa khalaas,Akhaab lamma kulla askar masaaʼiil al‑wulaayaat wa adadhum 232.Wa lamma battaan kulla naas mamlakat Israaʼiil wa ligi adadhum 7 000 askari.
Wa humman macho hajamo be gaayle.Wa Banhadaad wa l‑muluuk al‑talaatiin wa tineen al‑jo leyah fazaʼ gaaʼidiin yaskaro fi lubb al‑kheema.
Wa awwalan ke,askar masaaʼiil al‑wulaayaat marago.Wa Banhadaad rassal wa akkad wa gaalo leyah : Rujaal marago min al‑Saamira. 
Wa hu gaal leehum : Kan humman jaayiin yidooru al‑salaama,karrubuuhum hayyiin.Wa kan jaayiin le l‑harib kula,karrubuuhum hayyiin. 
Wa askar masaaʼiil al‑wulaayaat wa l‑askar al‑aakhariin al‑maachiin waraahum marago min al‑madiina.
Wa ayyi waahid darab gabiilah.Wa l‑Araamiyiin arrado wa askar mamlakat Israaʼiil taaradoohum.Wa Banhadaad malik Araam rikib fi juwaad wa arrad maʼa siyaad kheel waahidiin.
Wa malik mamlakat Israaʼiil macha maʼa askarah al‑maʼaayah wa katal al‑kheel wa dammar arabaat al‑harib.Wa be misil da,hu annasar fi l‑Araamiyiin nasur kabiir.
Wa fi l‑bakaan da,al‑nabi ja le malik mamlakat Israaʼiil wa gaal leyah : Chidd heelak wa fakkir fi l‑cheyy al‑waajib tisawwiih.Achaan fi l‑sana al‑jadiide,malik Araam yaji yahjimak battaan. 
Wa masaaʼiil malik Araam gaalo leyah : Ilaah Bani Israaʼiil hu ilaah hana jibaal wa fi chaan da bas,humman bigo gawiyiin minnina.Laakin khalli nihaarubuuhum fi l‑sahale wa akiid aniina nabgo gawiyiin minhum.
Wa hassaʼ,daahu al‑cheyy al‑tisawwiih.Nazzil kulla l‑muluuk dool wa baddilhum be hukkaam.
Wa inta zaatak chiil leek askar gawiyiin misil al‑askar al‑awwal inta waddartuhum wa chiil nafs al‑adad hana l‑kheel wa arabaat al‑harib.Wa baʼad da,aniina nihaarubu askar Bani Israaʼiil fi l‑sahale.Wa akiid aniina nabgo gawiyiin minhum. Wa l‑malik simiʼ kalaamhum wa sawwa al‑cheyy al‑gaalooh leyah.
Wa fi l‑sana al‑jadiide,Banhadaad wa kulla askar al‑Araamiyiin macho wa lammo fi hillit Afiikh le yihaarubu mamlakat Israaʼiil.
Wa naas mamlakat Israaʼiil kula lammo askarhum wa antoohum maʼaach wa macho le yiwaajuhu al‑Araamiyiin.Wa askar mamlakat Israaʼiil khatto muʼaskarhum mugaabil al‑Araamiyiin.Wa laakin humman chiyya,bichchaabaho misil door itneen hana khanam jamb al‑Araamiyiin al‑malo kulla l‑balad.
Wa fi l‑bakaan da,al‑nabi ja le malik mamlakat Israaʼiil wa gaal leyah : Daahu Allah gaal :‹ Al‑Araamiyiin gaalo :“Allah hu ilaah hana jibaal wa ma ilaah hana wudyaan.”Wa fi chaan da,ana nisallim leek kulla l‑deech al‑kabiir da fi iidak.Wa be da,taʼarfu kadar ana bas Allah.› 
Wa l‑duyuuch al‑itneen dool gaʼado mulgaabiliin muddit sabʼa yoom.Wa fi l‑yoom al‑saabiʼ,al‑duwaas bada.Wa fi yoom waahid,askar mamlakat Israaʼiil katalo min al‑Araamiyiin 100 000 askar al‑maachiin be rijleehum.
Wa 27 000 askar al‑faddalo arrado wa dakhalo fi hillit Afiikh wa laakin al‑durdur wagaʼ fooghum kulluhum.Wa Banhadaad kula arrad wa macha dakhal fi l‑hille wa gaaʼid yillabbad min khurfa le khurfa.
Wa masaaʼiil Banhadaad jo wa gaalo leyah : Aniina simiʼna kadar muluuk Bani Israaʼiil induhum rahma.Hassaʼ da,khalli narbutu chuwaalaat fi salabaana wa hubaal fi ruuseena wa namchu le malik mamlakat Israaʼiil.Wa be da,akuun yikhalliik ma yaktulak. 
Wa khalaas,humman rabato chuwaalaat fi salabaahum wa hubaal fi ruuseehum wa macho le malik mamlakat Israaʼiil wa gaalo leyah : Abdak Banhadaad buguul :‹ Min fadlak,khalliini niʼiich !›  Wa Akhaab gaal : Hu gaaʼid hayy walla ?Hu akhuuyi ! 
Wa l‑kalaam da bigi leehum halu le l‑naas dool wa tawwaali gaalo leyah : Banhadaad da akhuuk ! Wa Akhaab gaal leehum : Aywa,jiibuuh leyi ! Wa khalaas,Banhadaad marag ja le Akhaab wa hu rakkabah fi arabatah hu zaatah.
Wa Banhadaad gaal le Akhaab : Ana nigabbil leek al‑mudun al‑abuuyi chaalaahum min abuuk.Wa inta tagdar tamchi tisaawig khumaamak fi madiinat Dimachkh misil awwal abuuyi saawag fi l‑Saamira. Wa Akhaab gaal le Banhadaad : Ana nisawwi alaakha maʼaak wa nikhalliik tamchi. Wa khalaas,hu sawwa maʼaayah alaakha wa khallaah macha.
Wa nabi waahid min majmuuʼat al‑anbiya gaal le rafiigah be amur Allah : Min fadlak,adrubni ! Wa laakin rafiigah da aba.
Wa l‑nabi gaal leyah : Inta abeet ma tabbagt amur Allah.Wa fi chaan da,wakit tugumm min hini wa tamchi,duud yadurbak. Wa khalaas,wakit rafiigah gamma minnah wa maachi,duud waahid ligaah wa darabah wa katalah.
Wa l‑nabi da ligi naadum aakhar wa gaal leyah : Min fadlak,adrubni ! Wa khalaas,al‑naadum da darabah wa jarahah.
Wa khalaas,al‑nabi macha gaʼad fi derib al‑yufuut beyah al‑malik wa khatta wijhah be khita achaan ma yaʼarfuuh.
Wa wakit al‑malik ja faayit be l‑derib da,al‑nabi gamma naadaah wa gaal : Ya l‑malik,wakit ana abdak gaaʼid fi l‑duwaas,naadum waahid jaab leyi masjuun waahid wa gaal :‹ Ahfad al‑naadum da.Kan khalleetah arrad kamaan,hayaatak inta tukuun fi badalah aw tikaffi 34 kiilo fudda. ›
Wa wakit ana abdak anchakhalt be cheyy aakhar,al‑masjuun da arrad. Wa malik mamlakat Israaʼiil gaal leyah : Wa da inta be nafsak bas gataʼt al‑chariiʼa. 
Wa tawwaali,al‑nabi fatah al‑khita min wijhah wa malik mamlakat Israaʼiil irifah kadar hu waahid min al‑anbiya.
Wa hu gaal le l‑malik : Daahu Allah gaal :‹ Achaan inta khalleet al‑raajil al‑waajib tidammirah arrad min iideenak,hassaʼ hayaatak inta tukuun fi badal hayaatah wa hayaat chaʼabak fi badal hayaat chaʼabah.› 
Wa malik mamlakat Israaʼiil gabbal beetah fi l‑Saamira zaʼlaan wa indah hamm.
Wa baʼad da,fi cheyy aakhar kula hasal.Fiyah naadum waahid usmah Naabuut.Hu min hillit Yazraʼiil wa indah jineenit inab fi Yazraʼiil jamb gasir Akhaab malik al‑Saamira.
Wa yoom waahid,Akhaab malik mamlakat Israaʼiil gaal le Naabuut : Antiini jineentak wa nahrit foogha khadaar achaan hi gariibe le beeti.Wa ana nantiik jineene aakhara al‑ahsan min di.Wa laakin kan inta tidoor tamanha,nantiik fudda. 
Wa Naabuut radda le Akhaab wa gaal : Istakhfar Allah !Abadan ma nantiik al‑jineene al‑ana ligiitha warasa min juduudi. 
Wa Akhaab gabbal beetah zaʼlaan wa indah hamm achaan al‑kalaam al‑Naabuut al‑min hillit Yazraʼiil gaalah leyah : Ana ma nantiik al‑jineene al‑ligiitha warasa min juduudi. Hu macha ragad fi sariirah wa wajjah ale l‑durdur wa aba ma yaakul cheyy.
Wa fi l‑bakaan da,martah Izabiil jaat ligatah wa saʼalatah : Maalak inta zaʼlaan ke wa ma tidoor taakul ? 
Wa Akhaab radda leeha wa gaal : Ana hajjeet le Naabuut al‑min hillit Yazraʼiil wa gult leyah :‹ Biiʼ leyi jineentak hana l‑inab wa kan ma fi kamaan,nibaddilha leek be jineene aakhara.› Wa laakin hu gaal leyi :‹ Ana ma nantiik jineenti.› 
Wa khalaas,Izabiil martah gaalat leyah : Hal da ma inta bas al‑gaaʼid tahkim fi mamlakat Israaʼiil walla ?Gumm aakul wa afrah.Wa ana nantiik jineenit Naabuut al‑min hillit Yazraʼiil. 
Wa hi gammat katabat jawaabaat be usum Akhaab wa khatamathum be khitmah.Wa rassalat al‑jawaabaat dool le l‑kubaaraat wa l‑chuyuukh al‑saakniin maʼa Naabuut fi hillitah.
Wa fi l‑jawaabaat dool,hi katabat gaalat : Kharruru yoom hana siyaam wa khuttuuh le Naabuut giddaam al‑chaʼab.
Wa khuttu naaseen al‑ma naafʼiin mugaabiliinah wa khalli yachhado foogah wa yuguulu :‹ Hu ayyar al‑Rabb wa l‑malik.› Wa baʼad da,amurguuh barra min al‑hille wa arjumuuh lahaddi yumuut. 
Wa l‑kubaaraat wa l‑chuyuukh al‑saakniin fi hillit Yazraʼiil sawwo kulla cheyy al‑Izabiil amarat beyah fi jawaabaatha al‑rassalathum leehum.
Wa khalaas,humman kharraro yoom hana siyaam wa khattooh le Naabuut giddaam al‑chaʼab
wa l‑naaseen al‑ma naafʼiin jo gaabalooh.Wa humman gammo yachhado fi Naabuut giddaam al‑chaʼab wa gaalo : Naabuut ayyar al‑Rabb wa l‑malik. Wa khalaas,gammo maragooh barra min al‑hille wa rajamooh lahaddi hu maat.
Wa rassalo le Izabiil wa gaalo leeha : Naabuut rajamooh wa maat khalaas. 
Wa wakit Izabiil simʼat kadar Naabuut rajamooh wa maat,khalaas hi gaalat le Akhaab : Gumm wa chiil jineenit Naabuut al‑min hillit Yazraʼiil hu al‑aba ma yantiiha leek be fudditak achaan hu faarag al‑haya wa maat khalaas. 
Wa wakit Akhaab simiʼ kadar Naabuut maat,gamma wa macha fi jineenit Naabuut al‑min hillit Yazraʼiil le yichiilha.
Wa khalaas,Allah hajja le Iliyaas al‑min hillit Tichbi wa gaal :
 Gumm amchi algaah le Akhaab malik mamlakat Israaʼiil al‑gaaʼid fi l‑Saamira.Hassaʼ hu gaaʼid fi jineenit Naabuut,macha achaan yichiil al‑jineene di.
Amchi wa guul leyah :‹ Daahu Allah gaal :“Baʼad katalt Naabuut,battaan tidoor tichiil jineentah walla ?”› Wa guul leyah battaan :‹ Daahu Allah gaal :“Fi nafs al‑bakaan al‑foogah al‑kulaab lihso damm Naabuut,inta kula al‑kulaab yalhaso dammak.”› 
Wa Akhaab gaal le Iliyaas : Inta jiit ligiitni walla,ya aduuyi ? Wa Iliyaas gaal leyah : Aywa !Ana jiit ligiitak achaan inta chilt niiye tisawwi al‑fasaala giddaam Allah.
Wa daahu Allah gaal :‹ Ana ninazzil foogak charr wa nuguchchak inta wa kulla aayiltak min wijh al‑ard.Wa nidammir kulla l‑rujaal min aayiltak kan abiid walla hurriin kula fi lubb Bani Israaʼiil.
Wa nisawwi aayiltak tabga misil aayilat Yarubaʼaam wileed Nabaat wa misil aayilat Baʼaacha wileed Akhiiya fi chaan al‑khadab al‑khaddabtini wa lazzeet naas mamlakat Israaʼiil fi l‑zunuub. ›
Wa Allah hajja battaan fi l‑cheyy al‑bukhuss Izabiil wa gaal :‹ Al‑kulaab yaakuluuha le Izabiil fi gaʼar al‑durdur hana hillit Yazraʼiil.
Wa ayyi naadum min aayilat Akhaab al‑yumuut fi lubb al‑hille,al‑kulaab yaakuluuh.Wa l‑yumuut fi l‑kadaade,tuyuur al‑sama yaakuluuh.› 
Wa abadan ma fi naadum misil Akhaab al‑chaal niiye wa sawwa al‑fasaala giddaam Allah.Wa martah Izabiil kula gaaʼide tilizzah.
Hu sawwa cheyy muharram,taabaʼ al‑asnaam misil sawwooh al‑Amuuriyiin humman al‑Allah galaʼ minhum arduhum wa antaaha le Bani Israaʼiil.
Wa wakit Akhaab simiʼ al‑kalaam da,charrat khulgaanah wa libis khalag hana tooba wa saam.Wa hu yunuum wa yugumm be khalag al‑tooba da wa yuruukh bicheech bicheech.
Wa khalaas,Allah hajja le Iliyaas al‑min hillit Tichbi wa gaal :
 Hal chift kikkeef Akhaab almaskan giddaami ?Wa achaan da,ana ma ninazzil al‑charr da fi wakit hukmah.Laakin ninazzil al‑charr da fi aayiltah fi wakit hukum wileedah. 
Wa fi muddit talaata sana,ma fi harib ambeen al‑Araamiyiin wa mamlakat Israaʼiil.
Wa fi l‑sana al‑taalta,Yahuuchafat malik mamlakat Yahuuza ja le malik mamlakat Israaʼiil.
Wa malik mamlakat Israaʼiil gaal le masaaʼiilah : Intu taʼarfu kadar hillit Raamuut al‑fi Gilʼaad di hintina.Wa maala ma namchu nichiiluuha min iid malik al‑Araamiyiin ? 
Wa l‑malik gaal le Yahuuchafat : Hal inta kula tamchi maʼaayi le nahjumu hillit Raamuut al‑fi Gilʼaad walla ? Wa Yahuuchafat radda le malik mamlakat Israaʼiil wa gaal leyah : Aywa,ana wa inta kullina sawa wa chaʼabi misil chaʼabak wa kheeli misil kheelak. 
Wa laakin Yahuuchafat gaal battaan le malik mamlakat Israaʼiil : Hassaʼ da min fadlak,amchi asʼal Allah gabul. 
Wa malik mamlakat Israaʼiil lamma al‑anbiya wa adadhum 400 raajil wa gaal leehum : Hal namchi nahjim hillit Raamuut al‑fi Gilʼaad walla ma namchi ? Wa humman raddo leyah wa gaalo : Amchi !Al‑Rabb yisallimha leek fi iidak,ya l‑malik ! 
Wa laakin Yahuuchafat gaal : Hal ma fi hini nabi Allah al‑nagdaro nasʼalo beyah Allah walla ? 
Wa malik mamlakat Israaʼiil gaal le Yahuuchafat : Fiyah naadum waahid al‑yagdar yasʼal leena Allah.Wa laakin ana nakrahah achaan hu ma yitnabbaʼ beyi be l‑kheer laakin daayman yitnabbaʼ beyi be l‑fasaala.Wa l‑naadum da,hu Miika wileed Yimla. Wa Yahuuchafat gaal : Khalli al‑malik ma yihajji kalaam misil da ! 
Wa khalaas,al‑malik naada waahid min khaddaamiinah wa gaal leyah : Amchi ajala naadiih le Miika wileed Yimla. 
Wa malik mamlakat Israaʼiil wa Yahuuchafat malik mamlakat Yahuuza ayyi waahid laabis khalagah hana l‑muluk wa gaʼado fi karaasiihum fi l‑madagg jamb khachum baab madiinat al‑Saamira.Wa kulla l‑anbiya gaaʼidiin yitnabbaʼo giddaamhum.
Wa waahid min al‑anbiya dool usmah Sidkhiiya wileed Kanʼaana.Hu sawwa leyah guruun hana hadiid wa gaal : Daahu Allah gaal :‹ Be l‑guruun dool tadrub al‑Araamiyiin lahaddi tidammirhum.› 
Wa kulla l‑anbiya yitnabbaʼo be nafs al‑kalaam wa gaalo : Amchi ahjim hillit Raamuut al‑fi Gilʼaad wa inta tanjah wa Allah yisallimha leek fi iidak,ya l‑malik. 
Wa l‑mursaal al‑macha yinaadiih le Miika gaal leyah : Daahu kulla l‑anbiya kalaamhum waahid wa yihajju be l‑kheer le l‑malik.Hassaʼ da,khalli kalaamak inta yabga sawa maʼa kalaamhum.Inta kula hajji be l‑kheer. 
Wa laakin Miika gaal leyah : Nahlif be Allah al‑Hayy kadar illa l‑kalaam al‑gaalah leyi Allah,da bas nuguulah. 
Wa wakit wassal bakaan al‑malik,al‑malik gaal leyah : Ya Miika,hal namchu nahjumu hillit Raamuut al‑fi Gilʼaad walla ma namchu ? Wa Miika radda leyah wa gaal : Amchi !Inta tanjah wa Allah yisallimha leek fi iidak,ya l‑malik ! 
Wa laakin al‑malik gaal leyah : Nihallifak kam marra le tiʼooriini illa l‑hagg be usum Allah ? 
Wa Miika radda leyah wa gaal : Ana chift kulla Bani Israaʼiil muchattatiin fi l‑jibaal misil khanam bala raaʼi.Wa Allah gaal :‹ Al‑naas dool battaan ma induhum siid.Khalli ayyi waahid yigabbil beetah be l‑salaama.› 
Wa malik mamlakat Israaʼiil gaal le Yahuuchafat : Ana ma gult leek kadar al‑naadum da ma yitnabbaʼ leyi be l‑kheer laakin yitnabbaʼ leyi be l‑charr bas. 
Wa khalaas,Miika gaal leyah : Hassaʼ da,asmaʼ kalaam Allah !Ana chift Allah gaaʼid fi archah wa kulla khuwwaat al‑sama waagfiin jambah be nussah al‑zeenaay wa l‑israay.
Wa Allah saʼalaahum wa gaal :‹ Yaatu yagdar yukhuchch al‑malik Akhaab le yamchi yahjim hillit Raamuut al‑fi Gilʼaad wa yumuut hinaak ?› Wa ayyi waahid yihajji kalaam chig.
Wa khalaas fi l‑bakaan da,ruuh waahid ja giddaam Allah wa gaal :‹ Ana bas nukhuchchah.› Wa Allah gaal leyah :‹ Be tariiga al‑weeni ? ›
Wa l‑ruuh gaal :‹ Ana namchi wa nabga ruuh al‑kaddaab fi khuchuum kulla anbiya al‑malik.› Wa Allah gaal leyah :‹ Akiid,misil ke tagdar tukhuchchah wa tanjah.Amchi wa sawwi misil inta gultah.› 
Wa Miika gaal : Daahu Allah bas rassal ruuh al‑kaddaab fi khuchuum anbiyaak wa hu bas kharrar yirassil leek al‑charr da. 
Wa tawwaali fi l‑bakaan da,Sidkhiiya wileed Kanʼaana garrab le Miika wa chaddagah wa gaal leyah : Kikkeef Ruuh Allah marag minni wa hajja leek ? 
Wa Miika gaal leyah : Tichiifah yoom tamchi tillabbad min khurfa le khurfa fi beetak. 
Wa malik mamlakat Israaʼiil gaal : Akurbuuh le Miika wa gabbuluuh bakaan Aamuun haakim al‑madiina wa Yuwaach wileed al‑malik.
Wa guulu leehum :‹ Daahu kalaam al‑malik hu gaal :“Dissu al‑naadum da fi l‑sijin wa antuuh khubza wa almi chiyya chiyya bas lahaddi ana nigabbil be l‑sihha wa l‑salaama.”› 
Wa Miika gaal le l‑malik : Kan sahiih ke inta bas gabbalt be sihha wa salaama da,Allah ma hajja kalaamah leyi ana. Wa gaal battaan : Asmaʼo,ya kulla l‑chaʼab. 
Wa malik mamlakat Israaʼiil wa Yahuuchafat malik mamlakat Yahuuza macho le yahjumu hillit Raamuut al‑fi Gilʼaad.
Wa malik mamlakat Israaʼiil gaal le Yahuuchafat : Ana nikhayyir khulgaani hana l‑muluk wa namchi al‑duwaas.Wa inta kamaan,agood be khulgaanak hana l‑muluk. Wa khalaas,malik mamlakat Israaʼiil khayyar khulgaanah wa macha al‑duwaas.
Wa malik balad Araam anta amur le 32 min kubaaraat arabaatah hana l‑harib wa gaal leehum : Ma tahjumu al‑askar wa la kubaaraathum laakin ahjumu malik mamlakat Israaʼiil. 
Wa wakit kubaaraat arabaatah chaafooh le Yahuuchafat,gaalo : Akiid,hu da bas malik mamlakat Israaʼiil. Wa humman wajjaho aleyah le yihaarubuuh wa laakin Yahuuchafat koorak.
Wa wakit kubaaraat al‑arabaat irfo kadar da ma malik mamlakat Israaʼiil,humman gabbalo min waraayah.
Wa laakin naadum waahid zarag nuchchaabah bala hadaf wa l‑nuchchaab da lihig malik mamlakat Israaʼiil wa darabah ambeen faragaat al‑direʼ.Wa tawwaali,malik mamlakat Israaʼiil sarakh le sawwaag arabatah wa gaal : Gabbil !Amrugni min bakaan al‑harib achaan ana anjaraht. 
Wa fi l‑yoom da,al‑harib bigi chadiid marra waahid wa l‑malik gaʼad fi lubb arabatah giddaam al‑Araamiyiin.Wa damm jiraahah da jara fi gaʼar al‑araba.Wa kadar le l‑achiiye da hu maat.
Wa maʼa waguuʼ al‑harraay,al‑askar koorako fi l‑muʼaskar wa gaalo : Khalli ayyi waahid yamchi le hillitah wa le baladah. 
Wa be misil da,al‑malik maat wa jaabooh fi l‑Saamira wa dafanooh foogha.
Wa wakit khassalo al‑araba fi l‑rijil hana l‑Saamira fi l‑bakaan al‑yilbarradan foogah al‑charaamiit,al‑kulaab lihso damm Akhaab da hasab kalaam Allah al‑gaalah.
Wa l‑baagi min amal Akhaab wa kulla cheyy al‑sawwaah wa l‑beet hana l‑aaj wa l‑hillaal al‑banaahum,kulla l‑cheyy da maktuub fi kitaab taariikh muluuk Bani Israaʼiil.
Wa Akhaab maat wa lihig abbahaatah.Wa wileedah Akhazya hakam fi badalah.
Wa fi l‑sana al‑raabʼe hana hukum Akhaab malik mamlakat Israaʼiil,Yahuuchafat wileed Aasa bigi malik fi mamlakat Yahuuza.
Wa hu indah 35 sana wakit bigi malik wa hakam 25 sana fi Madiinat al‑Khudus.Wa ammah usumha Azuuba bineeyit Chilhi.
Wa Yahuuchafat taabaʼ derib abuuh Aasa wa ma baara minnah.Wa sawwa al‑adiil giddaam Allah.Wa laakin be da kula,al‑bakaanaat al‑aaliyiin hana ibaadat al‑asnaam gaaʼidiin wa fooghum,al‑chaʼab yigaddumu dahaaya wa yiharrugu bakhuur.
Wa Yahuuchafat sawwa salaam maʼa malik mamlakat Israaʼiil.
Wa l‑baagi min amal Yahuuchafat wa faraasiiytah wa l‑huruub al‑sawwaahum maktuubiin fi kitaab taariikh muluuk Bani Yahuuza.
Wa hu gachcha al‑naas al‑bisawwu al‑charmata fi l‑bakaanaat al‑aaliyiin hana ibaadat al‑asnaam al‑faddalo fi l‑balad min wakit abuuh Aasa.
Wa fi l‑wakit da,ma fi malik fi balad Adoom wa laakin mumassil hana l‑malik bas gaaʼid.
Wa Yahuuchafat addal sufun kubaar hana l‑tijaara al‑yamchu le Ufiir yangulu dahab.Wa laakin al‑sufun dool ma gidro macho achaan humman alkassaro fi hillit Asyuun Giibar.
Wa khalaas,Akhazya wileed Akhaab gaal le Yahuuchafat : Khalli khaddaamiini yamchu maʼa khaddaamiinak fi l‑sufun. Wa laakin Yahuuchafat aba.
Wa Yahuuchafat maat wa lihig abbahaatah wa dafanooh fi khabur juduudah fi madiinat Dawuud jiddah.Wa wileedah Yahuuraam hakam fi badalah.
Wa fi sanit 17 hana hukum Yahuuchafat malik mamlakat Yahuuza,Akhazya wileed Akhaab bigi malik fi mamlakat Israaʼiil fi madiinat al‑Saamira.Wa hu hakam santeen fi mamlakat Israaʼiil.
Wa hu sawwa al‑fasaala giddaam Allah wa taabaʼ derib ammah wa abuuh wa derib Yarubaʼaam wileed Nabaat al‑lazza naas mamlakat Israaʼiil fi l‑zunuub.
Wa hu abad al‑ilaah Baʼal wa sajad leyah.Wa be da,hu khaddab Allah Ilaah Bani Israaʼiil misil abuuh sawwaah.
Wa baʼad moot Akhaab,balad Muwaab atmarradat didd Bani Israaʼiil.
Wa yoom waahid fi madiinat al‑Saamira,al‑malik Akhazya wagaʼ min chubbaak gasrah wa tiʼib ziyaada.Wa khalaas,rassal naas wa gaal leehum : Amchu asʼalo leyi Baʼal Zabuub ilaah madiinat Akhruun fi balad al‑Filistiyiin le naʼarif kan nalga al‑aafe walla la. 
Wa laakin malak Allah ja le l‑nabi Iliyaas al‑min al‑Tichbi wa gaal leyah : Gumm amchi gaabil naas malik mamlakat Israaʼiil al‑rassalaahum min madiinat al‑Saamira wa guul leehum :‹ Ma fi Ilaah fi balad Israaʼiil walla ?Maala intu maachiin tasʼalo Baʼal Zabuub ilaah madiinat Akhruun ?
Wa fi chaan da,daahu Allah gaal :“Al‑sariir al‑hu raagid foogah da ma yugumm minnah achaan akiid hu yumuut.”› Wa baʼad da,Iliyaas macha wa hajja leehum.
Wa tawwaali,al‑naas al‑rassalaahum al‑malik gabbalo jo leyah.Wa l‑malik saʼalaahum wa gaal : Maalku gabbaltu ajala ? 
Wa humman raddo leyah wa gaalo : Raajil waahid jara lihigna wa gaal leena :‹ Ajala gabbulu le malikku al‑rassalaaku wa guulu leyah :Daahu Allah gaal :“Hal ma fi Ilaah fi balad Israaʼiil lahaddi tirassil naas yamchu yasʼalo Baʼal Zabuub ilaah madiinat Akhruun walla ?Wa be sabab da,al‑sariir al‑inta raagid foogah da ma tugumm minnah achaan akiid inta tumuut.”› 
Wa l‑malik saʼalaahum wa gaal : Al‑raajil al‑macha lihigku wa gaal leeku al‑kalaam da,chabahah kikkeef ? 
Wa humman raddo wa gaalo leyah : Al‑raajil da laabis khalag hana suuf wa mulhazzim be farwa. Wa tawwaali,al‑malik gaal : Da Iliyaas al‑min hillit Tichbi. 
Wa khalaas,al‑malik rassal khaayid be khamsiin askar le yakurbu Iliyaas.Wa Iliyaas gaaʼid fi raas al‑jabal foog wa l‑khaayid gaal leyah : Ya nabi Allah !Al‑malik buguul anzil ! 
Wa laakin Iliyaas gaal le khaayid al‑khamsiin : Kan ana nabi Allah,khalli naar tanzil min al‑sama wa taakulak inta wa askarak al‑khamsiin. Wa tawwaali,naar nazalat min al‑sama wa akalathum hu wa askarah al‑khamsiin.
Wa battaan kula,al‑malik rassal khaayid aakhar be khamsiin askar le yakurbu Iliyaas.Wa l‑khaayid gaal le Iliyaas : Ya nabi Allah !Al‑malik buguul anzil ajala ! 
Wa Iliyaas radda leyah wa gaal : Kan ana nabi Allah,khalli naar tanzil min al‑sama wa taakulak inta wa askarak al‑khamsiin. Wa tawwaali,naar Allah nazalat min al‑sama wa akalathum hu wa askarah al‑khamsiin.
Wa le taalit marra battaan,al‑malik rassal khaayid be khamsiin askar le yakurbu Iliyaas.Wa l‑khaayid al‑taalit da gamma macha wa barak giddaam Iliyaas wa chahadah wa gaal : Ya nabi Allah !Khalli hayaati wa hayaat khaddaamiinak al‑khamsiin dool tabga leek muhimme.
Wa daahu naar nazalat min al‑sama wa akalat khuyyaad al‑itneen al‑awwalaaniyiin wa askarhum.Wa laakin hassaʼ,khalli hayaati tabga leek muhimme. 
Wa fi l‑bakaan da,malak Allah hajja le Iliyaas wa gaal leyah : Anzil wa amchi maʼaayah,ma takhaaf minnah. Wa khalaas,Iliyaas nazal wa macha maʼa l‑khaayid da bakaan al‑malik.
Wa Iliyaas gaal le l‑malik : Daahu Allah gaal :‹ Hal ma fi Ilaah fi balad Bani Israaʼiil al‑inta tagdar tasʼalah walla ?Achaan inta rassalt naas yasʼalo leek Baʼal Zabuub ilaah madiinat Akhruun.Wa be sabab da,al‑sariir al‑inta raagid foogah da ma tugumm minnah achaan akiid inta tumuut.› 
Wa l‑malik Akhazya maat hasab kalaam Allah al‑gaalah al‑nabi Iliyaas.Wa Akhazya ma indah wileed.Wa be da,akhuuh Yuuraam hakam fi badalah fi l‑sana al‑taaniye hana hukum Yahuuraam wileed Yahuuchafat malik mamlakat Yahuuza.
Wa l‑baagi min amal Akhazya wa kulla cheyy al‑sawwaah maktuubiin fi kitaab taariikh muluuk Bani Israaʼiil.
Daahu kikkeef Allah rafaʼ Iliyaas fi l‑sama,hu rafaʼah be riih amzoobaʼaane.Wa da yoom,Iliyaas wa Alyasaʼ gammo min Gilgaal.
Wa wakit maachiin fi l‑derib,Iliyaas gaal le Alyasaʼ : Agood hini achaan Allah rassalaani namchi Beet Iil. Wa laakin Alyasaʼ radda leyah wa gaal : Ya abuuyi,nahlif be Allah al‑Hayy wa be hayaatak inta kadar ana abadan ma nikhalliik wiheedak. Wa khalaas,humman macho sawa le Beet Iil.
Wa naas majmuuʼat al‑anbiya al‑saakniin fi Beet Iil marago laagooh le Alyasaʼ wa gaalo leyah : Hal inta taʼarif kadar al‑yoom Allah yarfaʼ sayyidak fi l‑sama ? Wa Alyasaʼ radda wa gaal : Ana kula naʼarfah.Askutu ! 
Wa Iliyaas gaal le Alyasaʼ : Hassaʼ da,ya wileedi,agood hini achaan Allah rassalaani namchi Ariiha. Wa Alyasaʼ gaal : Ya abuuyi,nahlif be Allah al‑Hayy wa be hayaatak inta kadar ana abadan ma nikhalliik tamchi wiheedak. Wa khalaas,humman macho sawa le Ariiha.
Wa naas majmuuʼat al‑anbiya al‑saakniin fi Ariiha garrabo le Alyasaʼ wa gaalo leyah : Hal inta taʼarif kadar al‑yoom Allah yarfaʼ sayyidak fi l‑sama ? Wa Alyasaʼ radda wa gaal : Ana kula naʼarfah.Askutu ! 
Wa Iliyaas gaal le Alyasaʼ : Hassaʼ da,ya wileedi,agood hini achaan Allah rassalaani namchi bahar al‑Urdun. Wa Alyasaʼ radda wa gaal : Ya abuuyi,nahlif be Allah al‑Hayy wa be hayaatak inta kadar ana abadan ma nikhalliik wiheedak. Wa khalaas,attaabaʼo tineenithum wa macho.
Wa 50 naas min majmuuʼat al‑anbiya macho gaʼado mugaabil al‑Urdun chiyya baʼiid min Iliyaas wa Alyasaʼ.Wa humman al‑itneen wagafo fi khachum bahar al‑Urdun.
Wa khalaas fi l‑bakaan da,Iliyaas salla khalagah wa tabbagah wa darab beyah al‑almi wa l‑almi da angasam itneen jaay wa jaay.Wa humman chaggo al‑bahar da fi l‑turaab al‑yaabis.
Wa wakit gaaʼidiin yuchuggu al‑bahar da,Iliyaas gaal le Alyasaʼ : Atlub minni al‑cheyy al‑waajib nisawwi leek gubbaal ma yarfaʼooni min jambak. Wa Alyasaʼ radda leyah wa gaal : Khalli yanzil foogi ruuh misil al‑ruuh al‑indak marrateen. 
Wa Iliyaas gaal leyah : Inta talabt minni cheyy gaasi.Wa laakin wakit yarfaʼooni min jambak,kan gaaʼid tichiifni,khalaas talga talabak da.Wa kan ma tichiifni kamaan,talabak da ma talgaah. 
Wa wakit humman maachiin wa gaaʼidiin yihajju,tawwaali maragat fooghum araba hint naar al‑karrooha kheel hana naar.Wa l‑araba di faragat Iliyaas min Alyasaʼ.Wa khalaas,Iliyaas talaʼ fi l‑sama fi riih amzoobaʼaane.
Wa Alyasaʼ gaaʼid yichiifah wa yabki chadiid wa yuguul : Ya abuuyi !Ya abuuyi !Inta muhimm le Bani Israaʼiil misil kulla arabaathum wa kulla kheelhum ! Wa baʼad da,battaan Alyasaʼ ma chaafah le Iliyaas.Wa gamma charrat khulgaanah min usut min al‑hizin.
Wa chaal khalag Iliyaas al‑wagaʼ min kitfah wa gabbal wa wagaf fi khachum bahar al‑Urdun.
Wa chaal khalag Iliyaas al‑wagaʼ min kitfah wa darab beyah al‑almi wa gaal : Hal Allah Ilaah Iliyaas gaaʼid maʼaayi walla ? Wa wakit hu kula darab al‑almi,al‑almi angasam itneen jaay wa jaay wa Alyasaʼ adda.
Wa naas majmuuʼat al‑anbiya al‑gaaʼidiin mugaabiliin Ariiha chaafooh wa gaalo : Ruuh Iliyaas gaaʼid fi Alyasaʼ ! Wa humman macho laagooh wa wagaʼo be wujuuhhum wa sajado giddaamah.
Wa gaalo leyah : Daahu min khaddaamiinak fi 50 rujaal fahaliin.Khalli yamchu yifattuchuuh le sayyidak.Akuun Ruuh Allah waddaah khattaah fi raas jabal waahid aw fi waadi. Wa hu gaal leehum : Ma tirassuluuhum. 
Wa laakin humman ma khallooh,asarooh be ziyaada.Wa hu gaal leehum : Khalaas,rassuluuhum. Wa humman rassalo 50 raajil le yifattuchu Iliyaas.Wa humman fattachooh le muddit talaata yoom wa ma ligooh.
Wa gabbalo jo le Alyasaʼ al‑gaaʼid fi Ariiha wa hu gaal leehum : Hal ana ma gult leeku ma tamchu ? 
Wa naas hillit Ariiha gaalo le Alyasaʼ : Ya sayyidna,misil gaaʼid tichiifah al‑mugʼad fi l‑hille di hu adiil laakin al‑almi waskhaan wa l‑ard kula ma tantij. 
Wa hu radda leehum wa gaal : Jiibu leyi maaʼuun jadiid wa subbu foogah mileh. Wa humman jaabooh leyah.
Wa Alyasaʼ marag wa macha le een al‑almi wa sabba foogha al‑mileh wa gaal : Daahu Allah gaal :‹ Ana tahhart al‑almi da wa battaan ma yisabbib moot wa ma yadhar al‑ard ma tantij.› 
Wa be da,al‑almi bigi nadiif lahaddi l‑yoom da,hasab kalaam Alyasaʼ.
Wa Alyasaʼ gamma min Ariiha wa macha Beet Iil.Wa wakit maachi fi l‑derib,iyaal waahidiin marago min al‑hille wa achchammato leyah wa gaalo : Amchi,ya abu salaʼa !Amchi,ya abu salaʼa ! 
Wa Alyasaʼ chaglab chaafhum wa laʼanhum be usum Allah.Wa tawwaali,dubaba itneen khatiiraat maragan leehum min al‑khaaba wa katalan 42 min al‑iyaal dool.
Wa min al‑bakaan da,Alyasaʼ gamma macha jabal al‑Karmal wa min hinaak,gabbal madiinat al‑Saamira.
Wa Yuuraam wileed Akhaab bigi malik fi mamlakat Israaʼiil fi madiinat al‑Saamira fi sanit 18 hana hukum Yahuuchafat malik mamlakat Yahuuza.Wa hu hakam 12 sana.
Wa hu sawwa al‑fasaala giddaam Allah wa laakin ma misil fasaalit ammah wa abuuh.Hu salla al‑hajar al‑abuuh khazzaah le ibaadat al‑ilaah Baʼal.
Wa hu anrabat fi l‑zunuub al‑sawwaahum Yarubaʼaam wileed Nabaat al‑lazza naas mamlakat Israaʼiil fi l‑zunuub.Yuuraam kula ma khalla minnah al‑zunuub dool.
Wa Miichaʼ malik balad Muwaab indah bahaayim katiiriin wa gaaʼid yikaffi 100 000 humlaan wa 100 000 kubchaan al‑induhum suuf tuwaal misil miiri le malik mamlakat Israaʼiil.
Wa laakin wakit Akhaab maat,malik balad Muwaab atmarrad didd al‑malik al‑jadiid hana mamlakat Israaʼiil.
Wa khalaas fi l‑yoom da,al‑malik Yuuraam marag min madiinat al‑Saamira wa lamma kulla mamlakat Israaʼiil le l‑harib.
Wa gamma rassal le Yahuuchafat malik mamlakat Yahuuza wa gaal leyah : Daahu malik balad Muwaab atmarrad diddi.Tagdar taji maʼaayi le nihaarubu balad Muwaab walla ? Wa Yahuuchafat radda leyah wa gaal : Aywa,najiik !Ana wa inta kullina sawa,naasi misil naasak wa kheeli misil kheelak. 
Wa gaal battaan : Be l‑derib al‑weenu namchu ? Wa Yuuraam gaal leyah : Be derib al‑maachi be saharat Adoom. 
Wa khalaas,malik mamlakat Israaʼiil wa malik mamlakat Yahuuza wa malik balad Adoom gammo wa macho sawa.Wa hawwago muddit sabʼa yoom wa almi bigi ma fiih le l‑askar wa le l‑bahaayim al‑maachiin maʼaahum.
Wa fi l‑bakaan da,malik mamlakat Israaʼiil gaal : Akiid Allah jaabaana aniina al‑muluuk al‑talaata dool hini achaan yisallimna fi iid malik balad Muwaab. 
Wa laakin Yahuuchafat gaal : Hini ma fi nabi Allah al‑beyah hu nagdaro nasʼalo Allah walla ? Wa waahid min masaaʼiil malik mamlakat Israaʼiil gaal leyah : Fiyah Alyasaʼ wileed Chaafaat hu al‑awwal tilmiiz hana l‑nabi Iliyaas wa gaaʼid yusubb almi fi iideenah. 
Wa Yahuuchafat gaal battaan : Al‑raajil da indah kalaam Allah. Wa malik mamlakat Israaʼiil wa Yahuuchafat wa malik balad Adoom macho le Alyasaʼ.
Wa Alyasaʼ gaal le malik mamlakat Israaʼiil : Chunu beeni wa beenak,ya malik mamlakat Israaʼiil ?Amchi le anbiya ammak wa abuuk. Wa khalaas,malik mamlakat Israaʼiil gaal : La !Achaan akiid Allah jaabaana aniina al‑muluuk al‑talaata dool hini le yisallimna fi iid malik balad Muwaab. 
Wa Alyasaʼ gaal : Nahlif be Allah al‑Hayy al‑Gaadir al‑ana gaaʼid naʼabudah,kan awwal ma indi karaama le Yahuuchafat malik mamlakat Yahuuza da,ana ma najʼalak wa la nichiifak kula.
Hassaʼ da,jiibu leyi naadum al‑yaʼarif yadrub jigindiiye. Wa wakit al‑naadum da bada yadrub al‑jigindiiye,Ruuh Allah nazal fi Alyasaʼ.
Wa Alyasaʼ gaal : Daahu Allah gaal :‹ Ankutu nugaar katiiriin fi l‑waadi da. ›
Wa daahu Allah gaal battaan :‹ Ma tichiifu riih wa la tichiifu matara laakin al‑waadi da yinmali almi.Wa intu wa maalku wa bahaayimku tacharbo minnah.
Wa da cheyy hayyin leyi ana Allah !Wa nisallim leeku balad Muwaab fi iideeku kula.
Wa tidammuru kulla l‑mudun al‑gawiyiin wa kulla mudun al‑muhimmiin wa tagtaʼo kulla l‑chadar al‑adiil wa tadfunu kulla uyuun al‑almi wa titallufu al‑ziraaʼa achaan tamloohum be hujaar.› 
Wa be fajur fi wakit gaddimiin al‑hadaaya,chaafo almi jaari jaayi min ale nuss balad Adoom wa l‑ard anmalat be almi.
Wa l‑Muwaabiyiin simʼo kadar al‑muluuk al‑talaata dool jaayiin le yihaarubuuhum.Khalaas,lammo kulla naashum min al‑subyaan lahaddi l‑chiyyaab al‑yagdaro yichiilu silaah wa khattoohum fi l‑huduud.
Wa be fajur badri wakit naas balad Muwaab gammo,al‑almi gaaʼid yiraari fi taluuʼ al‑harraay wa humman chaafo al‑almi da ahmar misil damm.
Wa khalaas,gaalo : Akiid al‑muluuk dool yiddaawaso ambeenaathum be l‑seef.Hassaʼ da,ya l‑Muwaabiyiin,gummu le l‑kasiibe ! 
Wa humman garrabo le muʼaskar Bani Israaʼiil.Wa tawwaali,Bani Israaʼiil gammo wa hajamoohum le l‑Muwaabiyiin wa humman arrado min Bani Israaʼiil.Wa humman macho waraahum lahaddi dakhalo fi baladhum wa dammaroohum marra waahid.
Wa Bani Israaʼiil dammaro mudunhum wa ayyi waahid daffag hajar wa malo kulla l‑ziraaʼa wa dafano kulla uyuun al‑almi wa gataʼo al‑chadar al‑adiil.Wa fi akhiir faddalat illa hillit Khiir Haaras.Wa laakin al‑naas al‑induhum miglaaʼ hawwagooha wa hajamooha hi kula.
Wa wakit malik balad Muwaab chaaf kadar al‑harib da bigi leyah chadiid bilheen,chaal 700 askar al‑yaʼarfu harb al‑suyuuf wa yidooru yuchuggu min jiihat malik balad Adoom.Wa laakin ma gidro.
Wa malik balad Muwaab chaal wileedah al‑bikir al‑waajib yahkim baʼadah wa rafaʼ fi raas durdur al‑hille wa gaddamah dahiiye muharraga.Wa khadab chadiid nazal fi Bani Israaʼiil wa humman kasso min malik balad Muwaab wa gabbalo baladhum.
Wa fi mara armala al‑raajilha awwal hu min majmuuʼat al‑anbiya.Hi jaat chahadat Alyasaʼ wa gaalat leyah : Abdak raajli maat wa inta taʼarfah kadar abdak khaayif min Allah.Wa daahu siid deen waahid ja wa gaal yichiil iyaali al‑itneen wa yisawwiihum abiid. 
Wa Alyasaʼ gaal leeha : Tidoori nisawwi leeki chunu ?Ooriini indiki chunu fi l‑beet ? Wa hi raddat leyah wa gaalat : Khaadmak indaha illa gazzaaza hint dihin. 
Wa hu gaal leeha : Amchi asʼale min jiiraanki mawaaʼiin yaabsiin wa katiiriin,ma chiyya.
Wa wakit tijiibiihum,adkhuli fi beetki wa siddi al‑baab foogki wa foog iyaalki.Wa subbi al‑dihin fi kulla l‑mawaaʼiin dool wa ayyi maaʼuun kan malaan khalaas,khuttiih taraf. 
Wa khalaas,hi gammat machat wa saddat al‑baab foogha wa foog iyaalha.Wa humman gaaʼidiin yantuuha al‑mawaaʼiin wa hi tamlaahum.
Wa wakit al‑mawaaʼiin anmalo khalaas,gaalat le wileedha : Antiini maaʼuun aakhar battaan. Wa hu gaal leeha : Ma fi maaʼuun aakhar. Wa tawwaali,al‑dihin wagaf ma gaaʼid yusubb.
Wa khalaas,al‑mara gammat machat bakaan nabi Allah wa khabbaratah be l‑cheyy al‑kaan.Wa hu gaal leeha : Amchi biiʼi al‑dihin da wa kaffi beyah deenki.Wa l‑faddal kamaan,iichu beyah inti wa iyaalki. 
Yoom waahid,Alyasaʼ ja faayit be hillit Chuunam.Wa fi l‑hille di,fiyah mara khaniiye talabat minnah achaan yaji yaakul fi beetha.Wa min al‑yoom da,ayyi wakit kan Alyasaʼ faayit,yakhchaaha achaan yaakul fi bakaanha.
Wa l‑mara di gaalat le raajilha : Al‑raajil al‑daayman gaaʼid yaji leena da,ana naʼarfah hu nabi mukhassas le Allah.
Hassaʼ da,khalli nabnu leyah kuuzi sakhayyar fi l‑gasir foog.Wa nukhuttu fi lubbah sariir wa tarabeeza wa gaʼʼaada wa faanuus achaan kan yoom ja leena,yargud fi l‑kuuzi da. 
Wa yoom waahid,Alyasaʼ ja fi bakaanhum wa anjamma fi l‑kuuzi al‑fi l‑gasir da wa ragad.
Wa gaal le khaddaamah Gihaazi : Naadi leyi al‑Chuunamiiye di. Wa Gihaazi naadaaha wa hi jaat wa wagafat giddaamah.
Wa Alyasaʼ gaal le khaddaamah : Guul leeha :‹ Inti tiʼibti katiir fi chaanna.Tidoori nisawwu leeki chunu ?Tidoori nihajju le l‑malik wa le khaayid al‑deech fi chaanki walla ?›  Wa hi raddat wa gaalat : La !Ana aayche be l‑salaama fi usut ahali. 
Wa Alyasaʼ gaal le khaddaamah : Kan ke da,nisawwi leeha chunu ? Wa khaddaamah Gihaazi radda leyah wa gaal : Hi ma indaha iyaal wa raajilha kula chaayib. 
Wa Alyasaʼ gaal leyah : Naadiiha battaan ! Wa hu naadaaha.Wa hi jaat wa wagafat fi khachum al‑baab.
Wa Alyasaʼ gaal leeha : Fi nafs al‑wakit fi l‑sana al‑jaaye,takurbi wileed fi hudunki. Wa laakin al‑mara gaalat : La !Ya siidi nabi Allah,ma takdib le khaadmak. 
Wa khalaas,fi nafs al‑wakit hana l‑sana al‑aakhara,al‑mara di bigat khalbaane.Wa hi wildat wileed hasab al‑kalaam al‑Alyasaʼ gaalah leeha.
Wa l‑wileed kibir.Wa yoom waahid,al‑wileed macha wara abuuh al‑gaaʼid yakhdim maʼa l‑naas al‑yagtaʼo al‑khalla fi l‑zereʼ.
Wa khalaas,al‑wileed gamma yabki le abuuh wa gaal : Raasi !Raasi boojaʼni ! Wa abuuh gaal le khaddaamah : Chiilah wa waddiih le ammah. 
Wa l‑khaddaam chaalah wa waddaah le ammah.Wa l‑wileed ragad fi rijileen ammah lahaddi l‑gaayle wa baʼad da,maat.
Wa fi l‑bakaan da,ammah talaʼat beyah fi l‑kuuzi hana nabi Allah wa raggadatah fi l‑sariir wa saddat foogah al‑baab wa maragat.
Wa hi naadat raajilha wa gaalat leyah : Min fadlak,rassil leyi waahid min al‑khaddaamiin wa humaara min al‑hamiir achaan namchi ajala bakaan nabi Allah wa nigabbil. 
Wa raajilha saʼalha wa gaal : Maala tidoori tamchi leyah al‑yoom ?Al‑yoom wa la iid hana awwal yoom fi kulli chahar wa la yoom al‑sabt. Wa hi gaalat leyah : Aafe bas. 
Wa hi chaddat al‑humaara wa gaalat le khaddaamha : Waddiini ajala !Ma tagiif fi l‑derib kan ana ma gult leek cheyy. 
Wa hi machat wara nabi Allah fi jabal al‑Karmal.Wa wakit nabi Allah chaafha min baʼiid gaal le khaddaamah Gihaazi : Di hi al‑mara al‑min hillit Chuunam.
Hassaʼ da,gumm ajri laagiiha wa asʼalha guul leeha :‹ Keef haalki ?Raajilki aafe walla ?Wa wileedki kula aafe walla ?›  Wa hi gaalat : Aafe ! 
Wa wakit wassalat fi raas al‑jabal bakaan nabi Allah kamaan,karabat rijileenah.Wa Gihaazi garrab leeha achaan yitarrifha wa laakin nabi Allah gaal leyah : Khalliiha !Hi haznaane wa Allah labbadah minni ma khabbaraani beyah. 
Wa khalaas,hi gaalat leyah : Hal ana saʼalt sakhiir min siidi ?Gabul da kula,ana ma gult leek ma takdib leyi walla ? 
Wa Alyasaʼ gaal le Gihaazi : Gumm arbut sulbak wa chiil asaati di fi iidak wa amchi !Wa kan lammeet maʼa naadum fi l‑derib,ma tisallimah wa kan naadum sallamaak kula,ma turudd leyah.Wa khutt asaati di fi wijh al‑wileed. 
Wa amm al‑wileed gaalat : Nahlif be Allah al‑Hayy wa be hayaatak inta kadar ana ma namchi balaak inta min al‑bakaan da. Wa khalaas,Alyasaʼ gamma macha maʼaaha.
Wa Gihaazi gaddam leehum wa khatta al‑asa fi wijih al‑wileed.Wa laakin ma fi haraka wa la alaama hint haya.Wa hu gabbal bakaan al‑nabi wa khabbarah wa gaal leyah : Al‑wileed ma gamma. 
Wa wakit Alyasaʼ wassal fi l‑beet,ligi al‑wileed mayyit wa raagid fi sariirah.
Wa Alyasaʼ dakhal wa sadda al‑baab foogah maʼa l‑wileed wa chahad Allah.
Wa hu rikib fi l‑sariir wa anbatah min foog le l‑wileed wa lamma khachmah maʼa khachum al‑wileed wa uyuunah maʼa uyuun al‑wileed wa iideenah maʼa iideen al‑wileed.Wa hu almattat min foog leyah lahaddi jisim al‑wileed himi.
Wa Alyasaʼ dalla min al‑sariir wa raayikh jaay wa jaay fi lubb al‑kuuzi wa baʼadeen,gabbal almattat battaan min foog le l‑wileed.Wa khalaas,al‑wileed attach sabʼa marra wa fatah uyuunah.
Wa Alyasaʼ naadaah le Gihaazi wa gaal leyah : Naadi al‑mara di. Wa hu naadaaha.Wa hi jaat le Alyasaʼ wa hu gaal leeha : Chiili wileedki. 
Wa hi jaat wa wagaʼat fi rijileenah wa sajadat.Wa baʼad da,chaalat wileedha wa machat.
Wa Alyasaʼ gabbal hillit Gilgaal.Wa fi l‑wakit da,juuʼ chadiid gaaʼid fi l‑balad.Wa naas majmuuʼat al‑anbiya lammo wa gaaʼidiin giddaamah.Wa Alyasaʼ gaal le khaddaamah : Jahhiz al‑burma al‑kabiire di wa sawwi churba le l‑anbiya. 
Wa waahid min al‑anbiya macha al‑kadaade achaan yifattich khadaar.Wa hu ligi fagguus al‑kadaade wa mala khalagah be fawaakihah.Wa wakit gabbal,gattaʼaahum wa sabbaahum fi l‑burma al‑jahhazooha.Wa ma fi naadum minhum yaʼarif al‑nabaat da hu chunu.
Wa anto al‑akil le l‑naas le yaakuluuh.Wa laakin wakit humman daakhooh,gammo yikooruku wa buguulu : Al‑moot gaaʼid fi lubb al‑burma,ya nabi Allah ! Wa humman ma gidro yaakuluuh.
Wa nabi Allah gaal : Jiibu leyi dagiig. Wa hu sabba al‑dagiig da fi l‑burma wa gaal : Antuuhum yaakuluuh. Achaan al‑churba battaan ma fasle.
Wa yoom waahid,naadum ja min Baʼal Chaliicha.Jaab le nabi Allah khubza min al‑intaaj al‑awwal wa da 20 khubza min dagiig al‑gameh al‑abyad wa gameh jadiid kula fi mukhlaatah.Wa Alyasaʼ gaal le khaddaamah : Antiihum le l‑naas yaakulu. 
Wa khaddaamah gaal leyah : Kikkeef tidoor nigassimah le 100 naadum ? Wa Alyasaʼ gaal leyah : Antiihum le l‑naas yaakulu achaan daahu Allah gaal :‹ Ayyi waahid yaakul wa yifaddilah.› 
Wa khalaas,al‑khaddaam gassam al‑akil da le l‑naas.Wa kulluhum akalo lahaddi faddalooh kula.Wa da bigi hasab kalaam Allah.
Wa fiyah khaayid deech hana malik balad Araam al‑usmah Naʼamaan.Wa hu naadum muhimm le siidah al‑malik wa hu radyaan beyah achaan beyah hu bas Allah anta al‑nasur le balad Araam.Wa hu raajil faaris marra waahid wa laakin mujaddim.
Wa naas balad Araam macho nahabo mamlakat Israaʼiil wa chaalo kasiibe wa fi l‑kasiibe di,karabo leehum bineeye.Wa l‑bineeye di jaabooha khaddaama le marit Naʼamaan.
Wa yoom waahid,al‑bineeye gaalat le sittaha : Kan siidi yagdar yamchi le l‑nabi al‑gaaʼid fi madiinat al‑Saamira,hu yachfiih min al‑jidaam da. 
Wa Naʼamaan ja hajja be l‑kalaam da le siidah al‑malik wa gaal : Al‑bineeye al‑min mamlakat Israaʼiil hajjat kalaam misil da misil da. 
Wa malik Araam gaal leyah : Gumm amchi !Wa ana nirassil maʼaak jawaab le malik mamlakat Israaʼiil. Wa Naʼamaan gamma macha wa chaal maʼaayah 340 kiilo hana fudda wa 70 kiilo hana dahab wa 10 khulgaan hana khiyaar.
Wa wakit wassal fi madiinat al‑Saamira,gaddam al‑jawaab da le malik mamlakat Israaʼiil.Wa fi l‑jawaab da maktuub : Hassaʼ nirassil leek al‑jawaab da maʼa abdi Naʼamaan achaan tachfiih min al‑jidaam da. 
Wa baʼad gara al‑jawaab da,malik mamlakat Israaʼiil charrat khulgaanah min al‑hizin wa gaal : Ana Allah walla ?Naktul wa nahayi al‑naas walla ?Kikkeef malik balad Araam yirassil leyi naadum wa yuguul nachfiih min al‑jidaam da ?Be da,chiifu wa aʼarfu kadar hu yidoor yisawwi maʼaayi muchkila bas ! 
Wa wakit Alyasaʼ nabi Allah simiʼ kadar malik mamlakat Israaʼiil charrat khulgaanah da,rassal leyah wa gaal : Maala inta charratt khulgaanak ?Khalli al‑raajil da yaji leyi wa be da,hu yaʼarif kadar fi nabi fi mamlakat Israaʼiil. 
Wa khalaas,Naʼamaan ja be kheelah wa arabatah wa wagaf fi madkhal beet Alyasaʼ.
Wa Alyasaʼ rassal khaddaamah achaan yuguul leyah : Amchi albarrad sabʼa marraat fi bahar al‑Urdun.Wa talga al‑aafe wa jismak yabga taahir. 
Wa Naʼamaan gamma macha zaʼlaan wa gaal : Fi fikri,nahsib al‑nabi zaatah yaji yagiif giddaami wa yasʼal be usum Allah Ilaahah wa yukhutt iidah fi l‑bakaan al‑mardaan wa yachfiini min al‑jidaam.
Hal buhuur hana madiinat Dimachkh misil bahar Abaana wa bahar Farfar,humman dool ma akheer min almi hana mamlakat Israaʼiil walla ?Hal ma nilbarrad fi lubbuhum wa nabga taahir walla ? Wa gamma mugabbil zaʼlaan.
Wa laakin khaddaamiinah garrabo wa hajjo leyah wa gaalo : Ya abuuna !Kan al‑nabi talab minnak cheyy gaasi kula,ma tisawwiih walla ?Wa maala taaba kan hu yuguul leek tamchi tilbarrad wa tabga taahir ? 
Wa khalaas,Naʼamaan nazal fi bahar al‑Urdun wa albarrad sabʼa marra hasab kalaam nabi Allah.Wa jismah bigi misil jisim al‑wileed al‑sakhayyar wa hu bigi taahir.
Wa tawwaali,hu wa naasah gabbalo bakaan nabi Allah.Wa wakit wassalo hinaak,Naʼamaan gaal : Hassaʼ da,ana naʼarif kadar fi kulla l‑ard,ma fi Ilaah illa fi balad Israaʼiil.Min fadlak,akhbal minni ana abdak al‑hadiiye al‑nigaddimha leek. 
Wa Alyasaʼ radda leyah wa gaal : Nahlif be Allah al‑Hayy al‑ana gaaʼid naʼabudah,ana ma nakhbal al‑hadiiye di. Wa Naʼamaan asarah achaan yichiilha wa laakin hu aba.
Wa Naʼamaan gaal leyah : Kan inta abeet ma tichiil minni al‑hadiiye di,hassaʼ da khalliini nichidd bikhaal itneen be turaab hana baladak achaan ana abdak ma nidoor battaan nigaddim wa la dahiiye muharraga wa la dahiiye aakhara le ilaahaat aakhariin bala Allah.
Wa laakin ana natlub min Allah yakhfir leyi ana abdak fi cheyy waahid.Wakit siidi al‑malik yadkhul fi beet al‑ibaada hana ilaahah Rimmuun le yasjud giddaam ilaahah Rimmuun,hu yintaki fi iidi.Wa waajib ana kula nasjud.Wa be da,khalli Allah yakhfir leyi ana abdak fi l‑cheyy da. 
Wa Alyasaʼ gaal leyah : Amchi be l‑salaama. Wa hu gamma macha baʼiid minnah.
Wa Gihaazi khaddaam Alyasaʼ nabi Allah gaal fi nafsah : Siidi aba ma yichiil al‑hadiiye al‑gaddamaaha leyah Naʼamaan al‑min balad Araam.Wa laakin nahlif be Allah al‑Hayy kadar najri waraayah wa akiid nalga minnah cheyy. 
Wa khalaas,Gihaazi jara wara Naʼamaan.Wa wakit Naʼamaan chaafah jaari waraayah,dalla ajala min arabatah wa macha laaga wa saʼalah wa gaal : Maalak,ma aafe walla ? 
Wa hu radda leyah wa gaal : Aafe !Siidi bas rassalaani leek wa gaal :‹ Fiyah subyaan tineen min majmuuʼat al‑anbiya jo leyi hassaʼ min jibaal Afraayim.Wa hu yatlub minnak tanti leehum 35 kiilo hana fudda wa khulgaan itneen hana khiyaar.› 
Wa Naʼamaan gaal leyah : Min fadlak,chiil 70 kiilo hana fudda ! Wa hu asarah le Gihaazi wa sabba leyah 70 kiilo hana fudda fi itneen makhaali wa l‑khulgaan hana l‑khiyaar kula.Wa antaahum le itneen min khaddaamiinah wa humman chaaloohum wa macho giddaam Gihaazi.
Wa wakit wassalo fi l‑jabal jamb madkhal al‑hille,Gihaazi chaal al‑khumaam min iideehum wa khattaah fi beetah wa gaal le l‑khaddaamiin dool khalli yigabbulu.Wa khalaas humman faato.
Wa Gihaazi macha bakaan siidah.Wa Alyasaʼ saʼalah wa gaal leyah : Inta jaayi min ween,Gihaazi ? Wa hu radda wa gaal : Abdak ma macha ayyi bakaan. 
Wa laakin Alyasaʼ gaal leyah : Inta ma taʼarif kadar kan ana ma maʼaak kula,galbi yichiifak ?Wakit al‑raajil da dalla be ajala min arabatah wa ja laagaak ana chiftak.Hal da l‑wakit al‑waajib inta tichiil gurus walla khulgaan walla zaytuun walla inab walla bagar walla khanam walla abiid walla khadiim ?
Wa be sabab da,jidaam Naʼamaan yakurbak inta wa zurriiytak ila l‑abad. Wa khalaas,Gihaazi marag min bakaan Alyasaʼ wa jildah abyad karr misil al‑gutun min jidaam.
Wa yoom waahid,naas majmuuʼat al‑anbiya gaalo le Alyasaʼ : Chiif,al‑bakaan al‑gaaʼidiin nilimmu maʼaak foogah da bigi leena dayyig.
Hassaʼ da,khalliina namchu al‑Urdun wa ayyi waahid minnina yagtaʼ murdaas waahid achaan nabnu leena bakaan al‑nagoodu foogah. Wa hu gaal leehum : Amchu ! 
Wa waahid min al‑majmuuʼa gaal leyah : Min fadlak,nidoor taji maʼa khaddaamiinak. Wa Alyasaʼ gaal : Sameh !Naji. 
Wa hu macha maʼaahum.Wa humman wassalo al‑Urdun wa gataʼo chadar.
Wa wakit waahid minhum gaaʼid yagtaʼ leyah murdaas,al‑faas nasalat wa wagaʼat fi lubb al‑almi.Wa l‑raajil sarakh wa gaal : Haay,ya siidi !Al‑faas di ana alʼattaltaha atiile. 
Wa nabi Allah saʼalah wa gaal : Wagaʼat ween ? Wa hu wassaf leyah al‑bakaan.Wa Alyasaʼ gataʼ uud wa zagalah fi nafs al‑bakaan al‑wagaʼat foogah al‑faas.Wa khalaas,al‑faas taahat foog fi raas al‑almi.
Wa baʼad da,Alyasaʼ gaal leyah : Amrug al‑faas ! Wa l‑raajil madda iidah wa chaalha.
Wa fi l‑wakit al‑malik balad Araam gaaʼid yihaarib foogah mamlakat Israaʼiil da,hu lamma masaaʼiilah wa wassaf leehum al‑bakaan al‑yidoor yukhutt foogah muʼaskarah.
Wa tawwaali,al‑nabi Alyasaʼ rassal wa gaal le malik mamlakat Israaʼiil : Angariʼ ma tufuut be l‑bakaan da achaan askar balad Araam nazalo foogah. 
Wa khalaas,malik mamlakat Israaʼiil rassal naas le yiraakhubu al‑bakaan al‑wassafaahum leyah nabi Allah.Wa l‑cheyy da,kaan iddat marraat wa nabi Allah yikhabbir al‑malik achaan yibaari al‑bakaan da.
Wa khalaas,malik Araam galbah khaaf marra waahid.Wa lamma kulla masaaʼiilah wa gaal leehum : Wassufuuni yaatu al‑naadum al‑minnina al‑andamma le malik mamlakat Israaʼiil ? 
Wa waahid min masaaʼiilah gaal leyah : Ma fi naadum,ya siidi al‑malik !Laakin Alyasaʼ al‑nabi al‑gaaʼid fi mamlakat Israaʼiil,hu bas yagdar yihajji le malik mamlakat Israaʼiil be kulla l‑kalaam al‑inta tuguulah hatta fi khurfitak al‑tunuum foogah kula. 
Wa l‑malik gaal : Yalla amchu wa chiifu al‑bakaan al‑hu gaaʼid foogah wa nirassil naas le yakurbuuh. Wa humman gaalo leyah : Hu gaaʼid fi Dutaan. 
Wa tawwaali,al‑malik rassal askar katiiriin be kheel wa arabaat.Wa humman wassalo be leel wa hawwago al‑hille.
Wa khaddaam nabi Allah gamma be fajur badri wa marag.Wa daahu chaaf askar katiiriin hawwago al‑hille be kheel wa arabaat.Wa l‑khaddaam gaal le siidah : Haay,ya siidi !Nisawwu kikkeef ? 
Wa siidah radda leyah wa gaal : Ma takhaaf !Achaan humman al‑gaaʼidiin maʼaana katiiriin ziyaada min al‑gaaʼidiin maʼaahum. 
Wa Alyasaʼ chahad Allah wa gaal : Ya Allah,aftah uyuunah achaan yichiif ! Wa Allah fatah uyuun al‑khaddaam wa chaaf al‑jabal malaan be kheel wa arabaat hana naar muhawwigiin Alyasaʼ.
Wa askar al‑Araamiyiin wajjaho ale Alyasaʼ.Wa hu chahad Allah wa gaal : Min fadlak,adrub al‑naas dool yabgo amyaaniin ! Wa tawwaali,Allah darabaahum wa bigo amyaaniin hasab kalaam Alyasaʼ.
Wa fi l‑bakaan da,Alyasaʼ gaal le l‑askar dool : Al‑derib da ma be hini wa l‑hille kula ma be hini.Taabuʼuuni wa niwaddiiku bakaan al‑raajil al‑intu gaaʼidiin tifattuchuuh. Wa khalaas,hu waddaahum fi madiinat al‑Saamira.
Wa wakit dakhalo al‑Saamira,Alyasaʼ chahad Allah wa gaal : Ya Allah,aftah uyuun al‑naas dool wa khalli yichiifu. Wa khalaas,Allah fatah uyuunhum wa humman chaafo wa irfo kadar gaaʼidiin daakhal fi l‑Saamira.
Wa wakit malik mamlakat Israaʼiil chaafaahum,gaal le Alyasaʼ : Ya abuuyi !Waajib leyi naktulhum walla ? 
Wa laakin Alyasaʼ gaal le malik mamlakat Israaʼiil : Ma taktulhum !Fi l‑waajib inta taktul al‑masaajiin hana l‑harib be seefak wa nuchchaabak walla ?Hassaʼ da,antiihum khubza yaakulu wa almi yacharbo.Wa baʼad da,khalliihum yamchu le siidhum. 
Wa khalaas,al‑malik sawwa aazuuma kabiire.Wa humman akalo wa chirbo wa baʼad da,khallaahum macho le siidhum.Wa min al‑yoom da,battaan naas balad Araam ma jo nahabo mamlakat Israaʼiil.
Wa baʼad al‑cheyy al‑kaan da,Banhadaad malik Araam lamma kulla askarah wa macha yahjim madiinat al‑Saamira.
Wa fi l‑wakit da,fi juuʼ chadiid fi l‑Saamira.Wa l‑juuʼ da bigi chadiid ziyaada lahaddi akil hawaan kula bigi khaali.Raas humaar tamanah bigi 80 hajar fudda wa nuss kooro hana huraar al‑hamaam kula bigi 5 hajar fudda.
Wa yoom waahid,malik mamlakat Israaʼiil faayit fi raas al‑durdur hana l‑madiina.Wa mara waahide chaafatah wa koorakat leyah wa gaalat : Ya siidi al‑malik,afzaʼni ! 
Wa l‑malik radda leeha wa gaal : Kan Allah ma fazaʼki,ana nagdar nafzaʼki be chunu ?Wa la fi gameh wa la fi khamar. 
Wa l‑malik gaal leeha battaan : Inti tidoori chunu ? Wa hi raddat leyah wa gaalat : Al‑mara di gaalat leyi :‹ Jiibi wileedki naakuluuh al‑yoom wa ambaakir kamaan,naakulu wileedi. ›
Wa aniina rakkabna wileedi wa akalnaah.Wa ambaakir,ana gult leeha :‹ Jiibi wileedki naakuluuh.› Wa taari hi labbadatah. 
Wa wakit al‑malik simiʼ kalaam al‑mara di,charrat khulgaanah min al‑hizin.Wa wakit hu faayit fi durdur al‑madiina battaan,al‑naas gidro chaafo kadar al‑malik laabis khulgaan hana chuwaal be tihit le khulgaanah hana l‑muluk.
Wa l‑malik gaal : Khalli al‑Rabb yiʼaakhibni ikhaab chadiid kan al‑yoom ma gataʼt raas Alyasaʼ wileed Chaafaat. 
Wa Alyasaʼ gaaʼid fi beetah maʼa chuyuukh al‑madiina wa l‑malik rassal leyah naadum.Wa laakin gubbaal al‑mursaal da ma yawsal ke,Alyasaʼ gaal le l‑chuyuukh : Chiifu wald kattaal al‑dimam da rassal naadum le yagtaʼ raasi.Khuttu baalku !Kan chiftu al‑mursaal da wassal,siddu al‑baab wa adharooh ma yadkhul.Wa hassaʼ,ma gaaʼidiin tasmaʼo harakat rijle sayyidah waraayah walla ? 
Wa lissaaʼ Alyasaʼ ma kammal kalaamah ke bas,al‑malik wassal.Wa gaal le Alyasaʼ : Kulla l‑masiibe di jaayi min Allah !Wa hal indi acham foogah battaan walla ? 
Wa Alyasaʼ radda leyah wa gaal : Asmaʼo kalaam Allah !Daahu Allah gaal :‹ Ambaakir fi nafs al‑saaʼa fi khachum baab madiinat al‑Saamira,yachru 3 kooro hana dagiig gameh ahmar aw 6 kooro hana gameh abyad be hajar waahid bas hana fudda.› 
Wa l‑khaayid al‑muraafig al‑malik hajja le nabi Allah wa gaal : Kan Allah yaftah biibaan al‑sama kula,hal kalaamak al‑gultah da yilhaggag ? Wa Alyasaʼ radda leyah wa gaal : Tichiifah be eenak wa laakin ma taakul minnah ! 
Wa fiyah arbaʼa rujaal mujaddimiin gaaʼidiin fi khachum baab al‑madiina.Wa humman gaalo ambeenaathum : Maala nagoodu hini wa narjo al‑moot ?
Hassaʼ da,kan nuguulu nadkhulu fi lubb al‑madiina,numuutu min al‑juuʼ wa kan nagoodu hini kula,numuutu.Wa be da,khalli namchu nisallumu nufuusna fi muʼaskar al‑Araamiyiin.Kan khalloona,niʼiichu wa kan kataloona kamaan,numuutu. 
Wa khalaas fi wakt al‑makhrib,al‑mujaddimiin gammo macho fi muʼaskar al‑Araamiyiin.Wa wakit wassalo fi taraf al‑muʼaskar,ma ligo naadum waahid kula
achaan al‑Rabb khalla al‑Araamiyiin yasmaʼo haraka chadiide hana arabaat al‑harib wa hana kheel wa hana askar.Wa humman gaalo ambeenaathum : Daahu malik mamlakat Israaʼiil ajjar muluuk al‑Hittiyiin wa l‑Masriyiin le yugummu diddina. 
Wa khalaas,askar al‑Araamiyiin gammo wa arrado be makhrib wa khallo khiyamhum wa kheelhum wa hamiirhum.Wa khallo muʼaskarhum fi haalah misil awwal le yinajju nufuushum.
Wa wakit al‑rujaal al‑mujaddimiin dool wassalo fi taraf al‑muʼaskar,dakhalo fi kheema waahide akalo wa chirbo.Wa chaalo min hinaak fudda wa dahab wa khulgaan wa macho labbadoohum.Wa gabbalo battaan wa dakhalo fi kheema aakhara wa chaalo khumaam min hinaak kula wa macho labbadooh.
Wa baʼad da,gaalo ambeenaathum : Al‑cheyy al‑aniina gaaʼidiin nisawwuuh da ma adiil.Al‑yoom da,yoom hana khabar halu !Wa kan sakatna ma ballakhnaah lahaddi l‑sabaah da,aniina khaatiyiin.Hassaʼ da,taʼaalu niwaddu al‑khabar fi gasir al‑malik. 
Wa humman macho wa naado al‑haaris hana baab al‑madiina wa gaalo leyah : Aniina macheena fi muʼaskar al‑Araamiyiin wa ma ligiina naadum wa la simiʼna hiss insaan.Wa illa faddalo bas al‑kheel wa l‑hamiir marbuutiin wa l‑khiyam kula khalloohum. 
Wa l‑haaris naada naadum waahid min daakhal wa hu macha wadda al‑khabar fi gasir al‑malik.
Wa l‑malik gamma be l‑leel wa gaal le masaaʼiilah : Asmaʼo !Niʼooriiku be l‑cheyy al‑Araamiyiin yidooru yisawwuuh leena.Humman yaʼarfu kadar aniina jiiʼaaniin.Wa gammo marago min muʼaskarhum achaan yillabbado leena fi l‑kadaade wa yuguulu :‹ Al‑muhaasariin dool yamurgu min al‑madiina wa khalaas,nikarrubuuhum hayyiin wa nadkhulu fi l‑madiina.› 
Wa waahid min masaaʼiil al‑malik radda leyah wa gaal : Hassaʼ da,khalli nichiilu khamsa min al‑kheel al‑faddalo fi l‑madiina.Be l‑aks kan yagoodu kula,al‑kheel dool yumuutu maʼa sukkaan al‑madiina.Wa khalli naas yarkabo fooghum wa yamchu yichiifu al‑cheyy al‑hasal hinaak. 
Wa jahhazo arabaat itneen be kheelhum wa l‑malik rassal naas wara askar al‑Araamiyiin.Wa gaal leehum : Amchu akkudu min al‑cheyy al‑hasal. 
Wa khalaas,al‑naas dool gammo wa macho wara l‑askar lahaddi bahar al‑Urdun.Wa chaafo al‑derib malaan be khulgaan wa khumaam al‑Araamiyiin al‑daffagooh wakit muʼarridiin.Wa khalaas,al‑naas dool gabbalo wa khabbaro al‑malik.
Wa tawwaali,naas madiinat al‑Saamira marago wa macho kasabo muʼaskar al‑Araamiyiin.Wa be misil da,humman charo 3 kooro hana dagiig gameh ahmar aw 6 kooro hana gameh abyad be hajar waahid bas hana fudda.Wa da bigi hasab kalaam Allah.
Wa l‑malik kallaf al‑khaayid al‑muraafgah le yiraakhib khachum baab al‑madiina.Wa laakin al‑chaʼab fajjakhooh wa hu maat misil nabi Allah gaalah wakit al‑malik macha leyah.
Achaan awwal al‑nabi gaal : Ambaakir fi nafs al‑saaʼa fi khachum baab madiinat al‑Saamira,yachru 6 kooro hana gameh abyad aw 3 kooro hana dagiig gameh ahmar be hajar waahid bas hana fudda. 
Wa l‑khaayid al‑muraafig al‑malik radda le nabi Allah wa gaal : Kan Allah yaftah biibaan al‑sama kula,hal kalaamak al‑gultah da yilhaggag ? Wa fi l‑wakit da,Alyasaʼ radda leyah wa gaal : Tichiifah be eenak wa laakin ma taakul minnah ! 
Wa da l‑cheyy al‑hasal le l‑khaayid da.Al‑chaʼab fajjakhooh wa hu maat fi khachum baab madiinat al‑Saamira.
Wa yoom waahid,Alyasaʼ hajja le l‑mara al‑awwal hayya leeha wileedha wa gaal : Gummi inti wa aayilitki wa amchi aljaʼe fi l‑bakaan al‑tagdaro tiʼiichu foogah.Achaan Allah kharrar yijiib al‑juuʼ fi l‑balad di wa yagood muddit sabʼa sana. 
Wa khalaas,al‑mara sawwat misil nabi Allah gaalah leeha.Hi gammat maʼa aayilitha wa machat sakanat sabʼa sana fi balad al‑Filistiyiin.
Wa baʼad sabʼa sana,al‑mara gabbalat min balad al‑Filistiyiin.Wa machat bakaan al‑malik le tatlub minnah fazaʼ fi cheyy al‑bukhuss beetha wa zereʼha.
Wa l‑malik gaaʼid yihajji maʼa Gihaazi khaddaam nabi Allah wa hu gaaʼid yasʼalah wa yuguul leyah : Ooriini kulla l‑ajaayib al‑kubaar al‑sawwaahum Alyasaʼ. 
Wa wakit Gihaazi gaaʼid yihajji le l‑malik be kikkeef Alyasaʼ hayya al‑wileed al‑maat,tawwaali amm al‑wileed al‑hiyi jaat le tatlub min al‑malik fazaʼ fi cheyy al‑bukhuss beetha wa zereʼha.Wa Gihaazi gaal le l‑malik : Ya siidi al‑malik !Di bas al‑mara al‑Alyasaʼ hayya leeha wileedha. 
Wa l‑malik wajjah suʼaalaat le l‑mara wa hi hajjat leyah be kulla cheyy al‑kaan.Wa khalaas,al‑malik naada waahid min masaaʼiilah wa gaal leyah : Amchi gabbil kulla khumaam al‑mara di.Wa antiiha kulla intaaj zereʼha min yoom al‑hi maragat min al‑balad lahaddi l‑yoom. 
Wa yoom waahid,Alyasaʼ macha madiinat Dimachkh wa fi l‑wakit da,Banhadaad malik balad Araam mardaan.Wa wakit al‑malik simiʼ kadar nabi Allah ja fi l‑madiina,
gaal le Hazayiil : Chiil maʼaak hadiiye wa waddiiha le nabi Allah.Wa atlub minnah yasʼal Allah achaan naʼarif kan nalga al‑aafe min maradi da walla la. 
Wa khalaas,Hazayiil chaal hadiiye min al‑khumaam al‑ahsan hana Dimachkh wa chaddaah fi 40 jumaal wa macha le Alyasaʼ.Wa wakit wassal bakaanah,wagaf giddaamah wa gaal : Wileedak Banhadaad malik Araam rassalaani leek wa gaal :‹ Ana nalga al‑aafe min maradi da walla la ?› 
Wa Alyasaʼ radda leyah wa gaal : Amchi guul leyah hu yalga al‑aafe !Wa laakin akiid Allah bayyan leyi kadar hu yumuut. 
Wa fi l‑bakaan da,Alyasaʼ gamma yihammirah le Hazayiil daakhal fi eenah lahaddi al‑eeb sawwaah.Wa baʼad da,nabi Allah baka.
Wa Hazayiil gaal : Maala sayyidi gaaʼid yabki ? Wa Alyasaʼ radda leyah wa gaal : Achaan ana naʼarif al‑fasaala al‑baʼadeen inta tisawwiiha le Bani Israaʼiil.Titichch mudunhum al‑gawiyiin wa taktul subyaanhum be l‑seef wa tidammir iyaalhum al‑dugaag wa tuchugg butuun awiinhum al‑khalbaanaat. 
Wa Hazayiil gaal leyah : Wa laakin kikkeef ana abdak al‑misil al‑kalib nagdar nisawwi cheyy misil da ? Wa Alyasaʼ radda leyah wa gaal : Allah bayyan leyi kadar inta tabga malik fi balad Araam. 
Wa khalaas,Hazayiil khallaah le Alyasaʼ wa gabbal bakaan siidah.Wa siidah saʼalah wa gaal : Alyasaʼ gaal leek chunu ? Wa hu radda leyah wa gaal : Hu gaal leyi akiid inta talga al‑aafe. 
Wa ambaakir,Hazayiil balla khattaay wa khatta beeha wijh al‑malik wa l‑malik maat.Wa Hazayiil hakam fi badalah.
Wa fi l‑sana al‑khaamse hana hukum Yuuraam wileed Akhaab malik mamlakat Israaʼiil,Yahuuraam wileed Yahuuchafat bigi malik fi mamlakat Yahuuza.
Wa Yahuuraam indah 32 sana wakit bigi malik wa hakam 8 sana fi Madiinat al‑Khudus.
Wa hu taabaʼ derib muluuk mamlakat Israaʼiil misil aayilat Akhaab sawwatah achaan hu akhad bineeyit Akhaab.Wa hu sawwa al‑fasaala giddaam Allah.
Wa be da kula,Allah ma dawwar yidammir mamlakat Yahuuza fi chaan abdah Dawuud.Achaan hu waaʼadah wa gaal leyah daayman naadum waahid min zurriiytah yagood fi l‑muluk.
Wa fi hukum Yahuuraam malik mamlakat Yahuuza,naas balad Adoom atmarrado didd hukmah wa darrajo leehum malik aakhar.
Wa Yahuuraam gamma wa macha Saʼiir wa chaal maʼaayah kulla arabaatah hana l‑harib le yihaarubu al‑Adoomiyiin.Wa be l‑leel,al‑Adoomiyiin hawwagoohum wa laakin Yahuuraam wa kubaaraat arabaatah hana l‑harib gammo haaraboohum.Wa laakin askarah arrado macho buyuuthum.
Wa l‑tamarrud hana balad Adoom didd hukum Yahuuraam gaaʼid lahaddi l‑yoom.Wa fi l‑wakit da,hillit Libna kula atmarradat didd hukmah.
Wa l‑baagi min amal Yahuuraam wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa Yahuuraam maat wa lihig abbahaatah wa dafanooh fi khabur juduudah fi madiinat Dawuud.Wa wileedah Akhazya hakam fi badalah.
Wa fi sanit 12 hana hukum Yuuraam wileed Akhaab malik mamlakat Israaʼiil,Akhazya wileed Yahuuraam bigi malik fi mamlakat Yahuuza.
Wa Akhazya indah 22 sana wakit bigi malik wa hakam sana waahide fi Madiinat al‑Khudus.Wa ammah usumha Atalya min aayilat Umri malik mamlakat Israaʼiil.
Wa Akhazya taabaʼ derib aayilat Akhaab wa sawwa al‑fasaala giddaam Allah misil aayilat Akhaab sawwatah achaan hu akhad min aayilat Akhaab.
Wa Akhazya macha maʼa Yuuraam wileed Akhaab wa haarabooh Hazayiil malik Araam fi hillit Raamuut al‑fi Gilʼaad.Wa l‑Araamiyiin jarahooh le Yuuraam.
Wa l‑malik Yuuraam gabbal fi hillit Yazraʼiil le yiʼaalij al‑jiraah al‑jarahooh al‑Araamiyiin wakit gaaʼid yihaarib didd Hazayiil malik Araam.Wa Akhazya wileed Yahuuraam malik mamlakat Yahuuza macha yichiif Yuuraam wileed Akhaab achaan hu taʼbaan.
Wa l‑nabi Alyasaʼ naada sabi waahid min majmuuʼat al‑anbiya wa gaal leyah : Arbut sulbak wa chiil al‑gazzaaza hint al‑dihin di fi iidak wa amchi hillit Raamuut al‑fi Gilʼaad.
Wa hinaak,algaah le Yaahu wileed Yahuuchafat wileed Nimchi.Wa gawwimah wa tarrifah min rufgaanah wa waddiih fi khurfa chiyya taraf.
Wa chiil al‑dihin da wa subbah leyah fi raasah wa guul leyah :‹ Daahu Allah gaal :“Be da,ana darrajtak malik fi mamlakat Israaʼiil !”› Wa baʼad da,khalaas aftah al‑baab wa arrid ma tiʼakhkhir. 
Wa l‑nabi al‑sabi gamma wa macha hillit Raamuut al‑fi Gilʼaad.
Wa wakit al‑nabi da wassal,ligi kubaaraat al‑askar gaaʼidiin sawa.Wa hu gaal : Ya kabiir al‑askar,indi kalaam nidoor niʼooriik. Wa Yaahu saʼalah wa gaal leyah : Le yaatu minnina ? Wa hu radda wa gaal : Leek inta,ya kabiir al‑askar. 
Wa Yaahu gamma wa dakhal fi lubb al‑beet.Wa l‑nabi al‑sabi sabba al‑dihin fi raasah wa gaal leyah : Daahu Allah Ilaah Bani Israaʼiil gaal :‹ Be da,ana darrajtak malik fi chaʼab Allah,fi mamlakat Israaʼiil.
Wa tidammir aayilat siidak Akhaab.Wa ana nichiil al‑taar hana abiidi al‑anbiya wa hana khaddaamiini al‑aakhariin al‑katalathum Izabiil marit Akhaab.
Aywa,kulla aayilat Akhaab yumuutu.Nidammir kulla l‑rujaal min aayiltah kan abiid walla hurriin kula fi lubb Bani Israaʼiil.
Wa nisawwi aayilat Akhaab tabga misil aayilat Yarubaʼaam wileed Nabaat wa misil aayilat Baʼaacha wileed Akhiiya.
Wa kan le Izabiil kamaan,al‑kulaab yaakuluuha fi ard Yazraʼiil wa naadum al‑yasturha kula ma fiih.›  Wa khalaas,al‑nabi fatah al‑baab wa arrad.
Wa Yaahu marag ja le masaaʼiil siidah al‑malik wa humman saʼalooh wa gaalo leyah : Hal aafe bas ?Maala al‑muchootin da ja leek ? Wa Yaahu radda leehum wa gaal : Intu taʼarfu al‑naas al‑misil dool wa kalaamhum al‑saakit bas. 
Wa laakin humman gaalo leyah : Kalaamak da ma sahiih !Ooriina al‑kalaam al‑hu gaalah leek. Wa hu gaal leehum : Daahu al‑kalaam al‑kallamaani.Hu gaal :‹ Daahu Allah gaal :“Be sabbiin dihin fi raasak da,ana darrajtak malik fi mamlakat Israaʼiil.”› 
Wa tawwaali,ayyi waahid chaal khalagah wa khattaah fi l‑ataba tihit rijileen Yaahu.Wa darabo al‑buug wa gaalo : Yiʼiich al‑malik Yaahu ! 
Wa be da,Yaahu wileed Yahuuchafat wileed Nimchi atmarrad didd malikah Yuuraam.Wa Yuuraam wa kulla mamlakat Israaʼiil gaaʼidiin yahfado hillit Raamuut al‑fi Gilʼaad min hujuum Hazayiil malik balad Araam.
Wa l‑malik Yuuraam ja le yiʼaalij nafsah fi hillit Yazraʼiil min al‑jiraah al‑jarahooh leyah al‑Araamiyiin.Wa khalaas,Yaahu gaal le kubaaraat al‑askar al‑maʼaayah : Kan intu mukhassidiin maʼaayi,khalli naadum ma yamrug min hini le yamchi yiʼooruuhum fi hillit Yazraʼiil kadar masahooni malik. 
Wa Yaahu rikib fi arabatah wa macha hillit Yazraʼiil.Wa hinaak,Yuuraam raagid fi sariirah wa Akhazya malik mamlakat Yahuuza ja le yichiifah.
Wa l‑haras al‑gaaʼid fi beet al‑muraakhaba hana hillit Yazraʼiil chaaf Yaahu wa naasah jaayiin wa gamma gaal : Gaaʼid nichiif naas jaayiin. Wa Yuuraam gaal leyah : Rassil siid juwaad wa khalli yilaagiihum wa yasʼalhum kan jayyithum di aafe bas. 
Wa siid al‑juwaad wassalaahum le Yaahu wa naasah wa gaal leehum : Daahu siidi al‑malik gaal :‹ Jayyitku di aafe bas ?›  Wa Yaahu radda leyah wa gaal : Lammaak chunu be l‑aafe ?Taʼaal gabbil maʼaayi. Wa khalaas,al‑haras gaal le l‑malik Yuuraam : Gaaʼid nichiif al‑mursaal wassalaahum wa laakin ma gabbal hini. 
Wa l‑malik rassal siid juwaad aakhar.Wa hu wassalaahum wa gaal leehum : Daahu siidi al‑malik gaal :‹ Jayyitku di aafe bas ?›  Wa Yaahu radda leyah wa gaal : Lammaak chunu be l‑aafe ?Taʼaal gabbil maʼaayi. 
Wa l‑haras gaal : Gaaʼid nichiif al‑mursaal wassalaahum wa laakin ma gabbal hini.Wa ana irift al‑suwaage hint al‑araba,di suwaage hint Yaahu wileed Nimchi achaan hu yusuug misil majnuun. 
Wa khalaas,malik Yuuraam gaal yijahhuzu leyah arabatah.Wa humman jahhazo leyah arabatah wa Yuuraam malik mamlakat Israaʼiil wa Akhazya malik mamlakat Yahuuza ayyi waahid rikib fi arabatah wa macho le yilaagu Yaahu.Wa humman lihgooh fi zereʼ hana Naabuut al‑min hillit Yazraʼiil.
Wa min Yuuraam chaaf Yaahu,gaal leyah : Jaytak di aafe bas,ya Yaahu ? Wa Yaahu radda leyah wa gaal : Aafe hint chunu ?Achaan ammak Izabiil gaaʼide tichcharmat maʼa l‑asnaam wa tisawwi sihir katiir kula. 
Wa tawwaali,Yuuraam laffa arabatah wa arrad wa gaal le Akhazya : Di l‑khiyaana,ya Akhazya ! 
Wa laakin Yaahu chaal nubbaalah wa zarag nuchchaab wa taʼanah le Yuuraam ambeen kataafeeh.Wa l‑nuchchaab chagga galbah wa marag.Wa hu maat fi lubb arabatah.
Wa Yaahu gaal le Bidkhar khaayid deechah : Arfaʼ janaaztah wa azgulha fi zereʼ hana Naabuut al‑min hillit Yazraʼiil.Wa fakkir fi kalaam Allah al‑gaalah didd abuuh al‑malik Akhaab wakit ana wa inta maachiin be araba waraayah.
Wa daahu kalaam Allah :‹ Amis,ana chift moot Naabuut wa iyaalah.Wa hassaʼ,ana nilkaffa foogak nafs al‑cheyy fi l‑zereʼ da.›  Wa Yaahu gaal : Hassaʼ da,chiilha le janaazit Yuuraam wa azgulha fi l‑zereʼ da hasab kalaam Allah al‑gaalah. 
Wa wakit Akhazya malik mamlakat Yahuuza chaaf al‑cheyy da,gamma arrad wa chaal derib hana hillit Beet Haggaan.Wa Yaahu taradah wa gaal : Aktuluuh hu kula ! Wa wakit Akhazya taaliʼ ale giizaan Guur al‑gariib le hillit Yiblaʼaam da,darabooh fi lubb arabatah.Wa hu arrad lahaddi wisil madiinat Magiddu wa maat foogha.
Wa masaaʼiilah chaalooh fi araba wa waddooh Madiinat al‑Khudus wa dafanooh fi khabur juduudah fi madiinat Dawuud.
Akhazya bigi malik fi mamlakat Yahuuza fi sanit 11 hana hukum Yuuraam wileed Akhaab malik mamlakat Israaʼiil.
Wa wakit Yaahu jaayi daakhil fi hillit Yazraʼiil,Izabiil simʼat beyah.Wa hi kahhalat uyuunha wa jammalat raasha wa gaaʼide tichiif min chubbaak al‑gasir.
Wa wakit hu wassal baab al‑hille,hi gaalat leyah : Jaytak di aafe bas,ya Zimri kattaal siidak ? 
Wa hu rafaʼ uyuunah ale l‑chubbaak wa gaal : Yaatu al‑maʼaayi ?Yaatu ? Wa naaseen aw talaata min khaddaamiin al‑meeram dangaro leyah min al‑chubbaak.
Wa amaraahum wa gaal : Azguluuha tihit ! Wa khalaas,zagalooha min al‑chubbaak wa dammaha rachcha fi l‑durdur wa fi l‑kheel.Wa Yaahu rikib fi janaazitha be arabatah.
Wa Yaahu dakhal fi gasir al‑malik akal wa chirib.Wa baʼad da,gaal : Fakkuru foog al‑malʼuuna di wa asturuuha achaan hi bineeyit malik. 
Wa wakit al‑rujaal macho le yasturuuha,ma ligo illa adum al‑raas wa l‑iideenha wa l‑rijileenha.
Wa humman gabbalo wa oorooh le Yaahu.Wa hu gaal : Da bigi hasab kalaam Allah al‑gaalah be waasitat abdah Iliyaas al‑min hillit Tichbi.Hu gaal :‹ Al‑kulaab yaakulu janaazit Izabiilfi ard Yazraʼiil
wa l‑fadle hana jisimha kamaan tabga misil al‑baʼar al‑dayyaro beyah zereʼ fi ard Yazraʼiil.Wa naadum ma yagdar yaʼarifha wa yuguul :“Di Izabiil.”› 
Wa l‑malik Akhaab indah 70 naas min aayiltah al‑saakniin fi madiinat al‑Saamira.Wa Yaahu rassal jawaabaat fi l‑Saamira le chuyuukh hillit Yazraʼiil wa le kubaaraat al‑chaʼab wa le l‑naas al‑mukallafiin be tarbiyat iyaal Akhaab.Wa gaal leehum :
 Intu mukallafiin be iyaal siidku wa arabaat al‑harib wa l‑kheel wa l‑mudun al‑gawiyiin wa l‑silaah.Wa min talgo al‑jawaab da,
fattuchu naadum zeen wa adiil min iyaal siidku wa khuttuuh fi kursi al‑muluk fi gadd abuuh.Wa baʼad da,agoodu jaahiziin le tihaarubu le tahfado aayilat siidku. 
Wa wakit al‑naas dool ligo al‑jawaabaat,khaafo khoof chadiid wa gaalo : Muluuk itneen kula ma gidro foog Yaahu wa aniina kamaan nagdaro nisawwu chunu diddah ? 
Wa khalaas,al‑masʼuul fi gasir al‑malik wa cheekh al‑hille wa kubaaraat al‑chaʼab wa l‑naas al‑mukallafiin be tarbiyat iyaal al‑malik,kulluhum rassalo le Yaahu wa gaalo leyah : Aniina abiidak wa nisawwu kulla cheyy al‑taamurna beyah.Wa naadum waahid kula,aniina ma nidarrujuuh malik.Inta sawwi kulla cheyy al‑tidoorah. 
Wa Yaahu katab jawaab taani wa gaal : Kan intu maʼaayi wa tasmaʼo kalaami,agtaʼo ruuse awlaad siidku wa jiibuuhum leyi ambaakir fajur fi nafs al‑saaʼa fi Yazraʼiil. Wa awlaad al‑malik al‑sabʼiin saakniin bakaan kubaaraat al‑hillaal al‑mukallafiin be tarbiyithum.
Wa min al‑kubaaraat dool ligo al‑jawaab,khalaas gammo karaboohum le iyaal al‑malik al‑sabʼiin wa dabahoohum wa gataʼo ruuseehum.Wa baʼad da,sabbo al‑ruuse dool fi gufaf wa rassaloohum le Yaahu fi Yazraʼiil.
Wa tawwaali,naadum waahid ja khabbarah le Yaahu wa gaal : Daahu jaabo ruuse awlaad al‑malik. Wa Yaahu gaal leyah : Khutt al‑ruuse dool fi koom itneen fi khachum baab al‑hille wa khalliihum yagoodu fi bakaanhum da lahaddi fajur. 
Wa be fajur,Yaahu marag wa wagaf giddaam al‑chaʼab wa gaal : Intu bariyiin !Ana bas atmarradt didd siidi al‑malik wa kataltah.Wa laakin kulla l‑naas dool,yaatu katalaahum ?
Hassaʼ da,aʼarfu tamaam kadar ma fi kilme waahide kula min kalaam Allah al‑ma tilhaggag.Allah haggag kulla kalaamah al‑gaalah didd aayilat Akhaab be waasitat abdah al‑nabi Iliyaas. 
Wa Yaahu katal kulla l‑naas al‑faddalo min aayilat Akhaab al‑gaaʼidiin fi Yazraʼiil.Wa katal kulla kubaaraatah wa rufgaanah wa rujaal al‑diin al‑yakhdumu leyah.Wa naadum waahid kula minhum ma faddal.
Wa baʼad da,Yaahu macha madiinat al‑Saamira.Wa fi derib hana hillit Beet Ikheed hana l‑Ruʼyaan,
hu lamma maʼa akhwaan Akhazya malik mamlakat Yahuuza.Wa hu gaal leehum : Intu dool yaatumman ? Wa humman raddo leyah wa gaalo : Aniina akhwaan Akhazya maachiin nisallumu awlaad al‑malik wa awlaad al‑meeram. 
Wa tawwaali,Yaahu amar wa gaal : Yalla !Karrubuuhum hayyiin. Khalaas,karaboohum wa baʼad da,dabahoohum wa daffagoohum fi biir hana Beet Ikheed.Wa l‑naas dool adadhum 42 raajil wa Yaahu ma khalla waahid minhum kula hayy.
Wa Yaahu gamma min al‑bakaan da wa macha laagaah le Yunadaab wileed Rikaab al‑hu kula jaayi leyah.Yaahu sallamah wa gaal : Hal niiytak mukhlisa misil niiyti ana ? Wa Yunadaab gaal : Aywa ! Wa Yaahu gaal leyah : Antiini iidak. Wa Yunadaab madda iidah wa Yaahu karabah wa rakkabah maʼaayah fi arabatah.
Wa gaal leyah : Taʼaal maʼaayi wa tichiif zaʼali al‑chadiid didd udwaan Allah. Wa Yaahu waddaah maʼaayah fi arabatah.
Wa wakit wassal fi l‑Saamira,Yaahu katal kulla l‑naas al‑faddalo min aayilat Akhaab al‑saakniin fi l‑hille.Hu dammaraahum kulluhum hasab kalaam Allah al‑gaalah le l‑nabi Iliyaas.
Wa Yaahu lamma kulla l‑chaʼab wa gaal leehum : Akhaab abad ilaah Baʼal chiyya bas wa ana naʼabudah ziyaada minnah.
Wa hassaʼ da,limmu kulla anbiya Baʼal wa kulla l‑naas al‑gaaʼidiin yaʼabuduuh wa kulla rujaal al‑diin hana Baʼal.Khalli naadum waahid kula ma yifaddil laakin kulluhum yaju leyi achaan nidoor nigaddim dahaaya le ilaah Baʼal.Wa ayyi naadum al‑ma ja da,ma yiʼiich. Wa laakin Yaahu hajja al‑kalaam da be najaada achaan hu yidoor yidammir al‑naas al‑gaaʼidiin yaʼabudu Baʼal.
Wa Yaahu amar yikhassusu iid le Baʼal.Wa sawwo misil ke.
Wa Yaahu rassal naas fi kulla balad Israaʼiil.Wa kulla l‑naas al‑gaaʼidiin yaʼabudu Baʼal jo wa naadum aba ma yaji da,ma fiih.Wa humman dakhalo fi beet al‑ibaada hana Baʼal wa l‑beet da anmala tak.
Wa Yaahu amar masʼuul khulgaan al‑ibaada hana Baʼal wa gaal leyah : Anti khulgaan le kulla l‑naas al‑yaʼabudu Baʼal. Wa l‑masʼuul antaahum al‑khulgaan.
Wa khalaas,Yaahu wa Yunadaab wileed Rikaab macho fi beet al‑ibaada hana Baʼal.Wa Yaahu gaal le l‑naas al‑gaaʼidiin yaʼabudu Baʼal : Akkudu wa chiifu kadar fi lubbuku ma fi naadum waahid al‑yaʼabud Allah laakin illa l‑naas al‑yaʼabudu ilaah Baʼal bas. 
Wa Yaahu khatta 80 askar be barra wa gaal leehum : Kan naadum anbalas min al‑naas al‑ana sallamtuhum leeku dool,al‑naadum al‑khallaah anbalas da yumuut. Wa baʼad da,Yaahu wa Yunadaab dakhalo fi beet al‑ibaada le yigaddumu dahaaya muharragiin wa dahaaya aakhariin.
Wa wakit gaddamo dahaayaahum khalaas,Yaahu gaal le l‑askar wa khuyyaadhum : Adkhulu wa aktuluuhum !Khalli naadum waahid kula ma yiʼarrid. Wa l‑askar dakhalo wa kataloohum be l‑seef wa khammo al‑janaazaat wa daffagoohum barra min al‑hille.Wa baʼad da,al‑askar macho daakhal lahaddi l‑bakaan al‑khaass al‑gaaʼid fi lubb beet al‑ibaada hana Baʼal.
Wa l‑hajar al‑khazzooh le l‑ibaada,humman ramooh wa waddooh barra wa tachchooh fi l‑naar.
Wa baʼad marago al‑hajar da min beet al‑ibaada,haddamo al‑beet zaatah wa l‑bakaan da,sawwooh wara beet aamm al‑gaaʼid lahaddi l‑yoom.
Wa be misil da bas,Yaahu gachcha ilaah Baʼal min balad Israaʼiil.
Wa laakin Yaahu anrabat fi zanib Yarubaʼaam wileed Nabaat al‑lazza naas mamlakat Israaʼiil fi l‑zunuub wa da ibaadat al‑ajjaal hana l‑dahab al‑fi Beet Iil wa hillit Daan.
Wa yoom waahid,Allah gaal le Yaahu : Achaan inta sawweet al‑adiil giddaami wa dammart aayilat Akhaab sawa sawa misil ana dawwartah,awlaadak yagoodu fi kursi al‑muluk fi mamlakat Israaʼiil lahaddi l‑zurriiye al‑raabʼe. 
Wa laakin Yaahu ma tabbag wasaaya Allah Ilaah Bani Israaʼiil be kulla galbah.Wa ma khalla minnah nafs al‑zunuub al‑sawwaahum Yarubaʼaam al‑lazza naas mamlakat Israaʼiil fi l‑zunuub.
Wa fi nafs al‑wakit da bas,Allah bada yangus min turaab mamlakat Israaʼiil.Hazayiil malik balad Araam haarabaahum le naas mamlakat Israaʼiil fi kulla huduud baladhum.
Wa hu chaal minhum al‑manaatig al‑sabaah le bahar al‑Urdun wa da turaab Gilʼaad wa ard gabaayil Gaad wa Raʼuubiin wa Manassa.Wa da min hillit Aruuʼir al‑gaaʼide fi waadi Arnuun fi l‑wati lahaddi turaab Gilʼaad wa Baachaan fi l‑munchaakh.
Wa l‑baagi min amal Yaahu wa kulla cheyy al‑sawwaah wa faraasiiytah maktuubiin fi kitaab taariikh muluuk Bani Israaʼiil.
Wa Yaahu maat wa lihig abbahaatah wa dafanooh fi madiinat al‑Saamira.Wa wileedah Yahuuhaaz hakam fi badalah.
Wa Yaahu hakam 28 sana fi mamlakat Israaʼiil fi madiinat al‑Saamira.
Wa wakit Atalya amm Akhazya chaafat kadar wileedha maat,hi gammat tidammir kulla zurriiyit al‑malik.
Wa laakin Yuuchabʼa al‑hi bineeyit malik Yahuuraam wa akhut Akhazya chaalat Yuwaach wileed Akhazya wa maragatah be sirr min lubb iyaal al‑malik al‑yidooru yaktuluuhum.Wa hi khattatah maʼa l‑mara al‑takurbah fi lubb makhazan al‑saraayir.Wa hinna labbadannah min Atalya wa be da,hu niji min al‑moot.
Wa Yuwaach gaʼad maʼaaha mulabbad fi beet Allah le muddit sitte sana.Wa fi l‑wakit da,Atalya gaaʼide tahkim fi l‑balad.
Wa fi l‑sana al‑saabʼe,raajil al‑diin Yahuuyadaʼ rassal le khuyyaad al‑miyaat hana l‑Kariyiin wa le hurraas gasir al‑malik wa jaabaahum jambah fi beet Allah.Wa hu sawwa maʼaahum muʼaahada wa hallafaahum fi beet Allah wa wassafaahum wileed al‑malik.
Wa baʼad da,hu antaahum al‑amur wa gaal : Daahu al‑cheyy al‑waajib tisawwuuh.Al‑tilit minku al‑yichiilu al‑khidme fi yoom al‑sabt yaharsu gasir al‑malik
wa l‑tilit minku yagoodu fi khachum baab Suur wa l‑tilit al‑aakhar kamaan yaharsu al‑baab al‑gaaʼid wara l‑hurraas.Wa l‑majmuuʼaat al‑talaata dool,waajib yaharsu gasir al‑malik al‑waahid baʼad al‑aakhar.
Wa le l‑majmuuʼteen al‑ma yakhdumu fi yoom al‑sabt,waajib yaharsu beet Allah al‑bakaan al‑gaaʼid foogah al‑malik.
Wa intu tihawwuguuh al‑malik min kulli jiihe wa ayyi waahid minku be silaahah fi iidah.Wa ayyi naadum al‑yidoor yadkhul fi sufuufku,aktuluuh.Wa intu tukuunu maʼa l‑malik fi marigiinah wa jaytah. 
Wa khalaas,khuyyaad al‑miyaat sawwo kulla cheyy al‑amaraahum beyah raajil al‑diin Yahuuyadaʼ.Wa ayyi khaayid minhum lamma naasah,al‑naas al‑kammalo khidmithum fi yoom al‑sabt wa l‑naas al‑yichiilu khidmithum fi yoom al‑sabt kula.Wa macho bakaan raajil al‑diin Yahuuyadaʼ.
Wa raajil al‑diin anta le khuyyaad al‑miyaat al‑huraab wa l‑darag hana l‑malik Dawuud al‑gaaʼidiin fi beet Allah.
Wa l‑hurraas gaaʼidiin fi bakaanhum,ayyi waahid be silaahah fi iidah.Wa rasso min nuss al‑zeene hana beet Allah lahaddi nuss al‑isra giddaam al‑beet wa l‑madbah le yihawwugu al‑malik.
Wa khalaas,Yahuuyadaʼ marag wileed al‑malik wa khatta taaj fi raasah wa antaah kitaab al‑muʼaahada wa masahah wa darrajah malik.Wa baʼad da,saffago leyah wa gaalo : Yiʼiich al‑malik ! 
Wa wakit al‑malika Atalya simʼat harakat al‑hurraas wa l‑chaʼab,jarat machat leehum fi beet Allah.
Wa hi chaafat al‑malik waagif jamb al‑amuud fi madkhal beet Allah hasab al‑aade hana l‑muluuk.Wa l‑khuyyaad wa l‑naas al‑yadurbu burunji gaaʼidiin maʼa l‑malik.Wa kulla chaʼab al‑balad farhaaniin marra waahid wa naas gaaʼidiin yadurbu burunji.Wa fi l‑bakaan da,Atalya charratat khulgaanha min al‑zaʼal wa gaalat : Di muʼaamara !Di muʼaamara ! 
Wa raajil al‑diin Yahuuyadaʼ anta amur le khuyyaad al‑miyaat al‑mukallafiin be l‑askar wa gaal : Amurguuha barra min sufuufku.Wa ayyi naadum al‑yitaabiʼha,aktuluuh be l‑seef. Achaan hu ma dawwar yaktuluuha fi beet Allah.
Wa humman karabooha le Atalya wa maragooha.Wa wakit wassalo ale gasir al‑malik fi l‑derib hana madkhal al‑kheel,khalaas katalooha fi l‑bakaan da.
Wa Yahuuyadaʼ sawwa muʼaahada been Allah wa been al‑malik wa chaʼabah le yabgo chaʼab Allah.Wa battaan sawwa muʼaahada ambeen al‑malik wa l‑chaʼab.
Wa kulla l‑chaʼab macho beet al‑ibaada hana Baʼal wa haddamooh wa dammaro madaabhah wa asnaamah kula.Wa giddaam al‑madaabih,katalo Mattaan raajil al‑diin hana Baʼal.Wa baʼad da,raajil al‑diin Yahuuyadaʼ khatta muraakhibiin fi beet Allah.
Wa hu lamma khuyyaad al‑miyaat wa l‑Kariyiin wa l‑hurraas wa kulla chaʼab al‑balad.Wa humman marago al‑malik min beet Allah wa waddooh le gasir al‑malik be derib madkhal al‑hurraas.Wa khalaas,Yuwaach gaʼad fi kursi al‑muluk.
Wa kulla chaʼab al‑balad firho.Wa baʼad katalooha le Atalya jamb gasir al‑malik,al‑madiina gaaʼide fi l‑salaama.
Wa Yuwaach indah sabʼa sana wakit bigi malik.
Wa da fi l‑sana al‑saabʼe hana hukum Yaahu malik mamlakat Israaʼiil.Wa Yuwaach hakam 40 sana fi Madiinat al‑Khudus.Wa ammah usumha Sibya wa hi min hillit Biir Sabʼa.
Wa fi kulla muddit hayaatah,Yuwaach sawwa al‑adiil giddaam Allah achaan Yahuuyadaʼ raajil al‑diin anta wasaaya adiiliin.
Wa laakin be da kula,al‑bakaanaat al‑aaliyiin hana ibaadat al‑asnaam gaaʼidiin wa fooghum,al‑chaʼab yigaddumu dahaaya wa yiharrugu bakhuur.
Wa Yuwaach gaal le rujaal al‑diin : Limmu kulla l‑fudda al‑khassastuuha le beet Allah wa l‑fudda hana l‑fadayaan aw al‑fudda al‑antooha hasab gudurtah wa l‑fudda al‑antooha be juud hasab al‑niiye hana ayyi waahid.Wa kulla l‑fudda di,jiibuuha le beet Allah.
Wa khalli ayyi raajil diin yichiil al‑fudda di min al‑naas al‑yaʼarifhum wa beeha yiʼaddulu kulla l‑chuguug al‑gaaʼidiin fi beet Allah. 
Wa laakin fi sanit 23 hana hukum Yuwaach,rujaal al‑diin lissaaʼ ma addalo al‑chuguug hana beet Allah.
Wa Yuwaach naadaah le Yahuuyadaʼ raajil al‑diin wa le rujaal al‑diin al‑aakhariin wa gaal leehum : Maala ma addaltu al‑chuguug hana beet Allah ?Hassaʼ da,battaan ma tichiilu fudda min al‑naas al‑taʼarfuuhum laakin khalluuha kullaha le yiʼaddulu beeha beet Allah. 
Wa rujaal al‑diin khassado battaan ma yichiilu al‑fudda min al‑chaʼab wa la yichiilu al‑masʼuuliiye le yiʼaddulu al‑chuguug hana beet Allah.
Wa Yahuuyadaʼ raajil al‑diin chaal sanduug wa gadda sidaadtah wa khattaah jamb al‑madbah be nuss al‑zeene hana madkhal beet Allah.Wa rujaal al‑diin al‑humman hurraas al‑madkhal yukhuttu foogah kulla l‑fudda al‑yijiibuuha le beet Allah.
Wa kan al‑fudda di bigat katiire fi l‑sanduug,khalaas al‑kaatib hana l‑malik wa kabiir rujaal al‑diin yaju wa yichiilu al‑fudda al‑jaabooha fi beet Allah wa yihaasubuuha.
Wa baʼad hasabo al‑fudda di,yantuuha fi iid al‑naas al‑mukallafiin be khidmit beet Allah.Wa humman yistaʼmalooha le yikaffu beeha al‑khachchaabiin wa l‑bannaayiin al‑gaaʼidiin yakhdumu fi beet Allah
wa l‑addaaliin wa naggaachiin al‑hajar wa yachru beeha maraadiis wa hujaar magtuuʼiin le yiʼaddulu beeha chuguug beet Allah.Wa yikaffu beeha kulla cheyy al‑waajib le addiliin al‑beet.
Wa laakin be l‑fudda al‑jaabooha le beet Allah di,ma sawwo beeha wa la mawaaʼiin hana fudda wa la sakaakiin wa la kiisaan wa la buug wa la ayyi aala hana dahab aw fudda.
Humman anto al‑fudda di le l‑mukallafiin be l‑khidme achaan yistaʼmalooha le addiliin beet Allah.
Wa ma yasʼaloohum le l‑mukallafiin dool min al‑fudda al‑gaaʼidiin yikaffu beeha al‑khaddaamiin achaan humman naas al‑induhum amaan.
Wa kan le l‑fudda al‑yijiibuuha hadiiye le kaffaarat al‑khata walla hadiiye le kaffaarat al‑zanib di,ma yusubbuuha fi beet Allah wa laakin yantuuha le rujaal al‑diin.
Wa yoom waahid,Hazayiil malik balad Araam ja hajam hillit Gaat wa chaalha.Wa Hazayiil chaal niiye le yamchi yahjim Madiinat al‑Khudus kula.
Wa Yuwaach malik mamlakat Yahuuza chaal al‑mawaaʼiin al‑khassasoohum abbahaatah Yahuuchafat wa Yahuuraam wa Akhazya muluuk mamlakat Yahuuza wa l‑mawaaʼiin al‑hu zaatah khassasaahum wa kulla l‑dahab al‑gaaʼid fi l‑makhaazin hana beet Allah wa fi gasir al‑malik.Wa rassal kulla l‑achya dool le Hazayiil malik Araam wa hu khalla jaytah fi Madiinat al‑Khudus.
Wa l‑baagi min amal Yuwaach wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa masaaʼiil Yuwaach atmarrado diddah wa darabooh fi hillit Beet Millu fi l‑derib al‑maachi ale hillit Silla.
Wa l‑masaaʼiil dool humman Yuzaakaar wileed Chimʼaat wa Yahuzabaad wileed Chumiir.Wa humman darabo Yuwaach wa katalooh.Wa dafanooh fi khabur juduudah fi madiinat Dawuud.Wa wileedah Amasya hakam fi badalah.
Wa fi sanit 23 hana hukum Yuwaach wileed Akhazya malik mamlakat Yahuuza,Yahuuhaaz wileed Yaahu bigi malik fi mamlakat Israaʼiil fi madiinat al‑Saamira.Wa hu hakam 17 sana.
Wa Yahuuhaaz sawwa al‑fasaala giddaam Allah.Hu sawwa nafs al‑zunuub al‑sawwaahum Yarubaʼaam wileed Nabaat al‑lazza naas mamlakat Israaʼiil fi l‑zunuub.Wa Yahuuhaaz kula ma khalla minnah al‑zunuub dool.
Wa Allah khidib khadab chadiid le naas mamlakat Israaʼiil wa sallamaahum le Hazayiil malik balad Araam wa le Banhadaad wileed Hazayiil fi kulla wakithum.
Wa laakin Yahuuhaaz chahad Allah wa Allah khibil suʼaalah achaan hu chaaf al‑zulum al‑gaaʼid yisawwiih malik Araam le mamlakat Israaʼiil.
Wa Allah jaab le mamlakat Israaʼiil munajji.Wa hu najjaahum min iid malik balad Araam.Wa naas mamlakat Israaʼiil gidro aacho be l‑salaama fi buyuuthum misil awwal.
Wa laakin be da kula,naas mamlakat Israaʼiil ma khallo minhum al‑zunuub al‑lazzaahum fooghum Yarubaʼaam wa aayiltah.Wa humman gaʼado fi zunuubhum hatta khallo fi l‑Saamira al‑uud al‑khazzooh le ibaadat ilaaha Achiira.
Wa fi l‑akhiir,min askar Yahuuhaaz ma faddal leyah illa 50 rujaal siyaad kheel wa 10 arabaat hana harib wa 10 000 askar maachiin be rijleehum.Wa da achaan malik Araam dammar al‑aakhariin wa rihikaahum marra waahid misil al‑ajaaj tihit rijileenah.
Wa l‑baagi min amal Yahuuhaaz wa kulla cheyy al‑sawwaah wa faraasiiytah maktuubiin fi kitaab taariikh muluuk Bani Israaʼiil.
Wa Yahuuhaaz maat wa lihig abbahaatah wa dafanooh fi madiinat al‑Saamira.Wa wileedah Yahuʼaach hakam fi badalah.
Wa fi sanit 37 hana hukum Yuwaach malik mamlakat Yahuuza,Yahuʼaach wileed Yahuuhaaz bigi malik fi mamlakat Israaʼiil fi madiinat al‑Saamira.Wa hakam 16 sana.
Wa hu sawwa al‑fasaala giddaam Allah.Wa hu ma khalla minnah kulla l‑zunuub al‑sawwaahum Yarubaʼaam wileed Nabaat al‑lazza naas mamlakat Israaʼiil fi l‑zunuub.
Wa l‑baagi min amal Yahuʼaach wa kulla cheyy al‑sawwaah wa faraasiiytah wa l‑huruub al‑sawwaahum didd Amasya malik mamlakat Yahuuza,kulla l‑cheyy da maktuub fi kitaab taariikh muluuk Bani Israaʼiil.
Wa Yahuʼaach maat wa lihig abbahaatah wa dafanooh fi madiinat al‑Saamira maʼa muluuk mamlakat Israaʼiil.Wa wileedah Yarubaʼaam hakam fi badalah.
Wakit Alyasaʼ mirid marad al‑yaktulah,Yahuʼaach malik mamlakat Israaʼiil macha giddaamah wa baka leyah wa gaal : Ya abuuyi !Ya abuuyi !Inta muhimm le Bani Israaʼiil ziyaada min kulla arabaathum wa kulla siyaad kheelhum. 
Wa Alyasaʼ gaal leyah : Chiil leek nubbaal wa nuchchaab. Wa Yahuʼaach chaal nubbaal wa nuchchaab.
Wa Alyasaʼ gaal le malik mamlakat Israaʼiil : Ajbid al‑nubbaal. Wa wakit Yahuʼaach jabad al‑nubbaal,Alyasaʼ khatta iideenah fi iideen al‑malik wa gaal :
 Aftah al‑chubbaak al‑be l‑nuss al‑sabhaani. Wa Yahuʼaach fatahah.Wa Alyasaʼ gaal leyah : Azurgah ! Wa Yahuʼaach zaragah.Wa Alyasaʼ gaal leyah : Da nuchchaab al‑nasur al‑jaayi min Allah,nuchchaab al‑nasur didd al‑Araamiyiin.Inta tihaaribhum le l‑Araamiyiin fi hillit Afiikh wa tidammirhum marra waahid. 
Wa Alyasaʼ gaal battaan : Chiil al‑nuchchaab ! Wa Yahuʼaach chaal al‑nuchchaab.Wa Alyasaʼ gaal le malik mamlakat Israaʼiil : Adrub beyah al‑ard ! Wa hu darab al‑ard talaata marraat wa wagaf.
Wa nabi Allah ziʼil minnah wa gaal leyah : Waajib tadrub al‑ard khamsa aw sitte marra wa be da,tagdar tinnasir fi l‑Araamiyiin lahaddi tidammirhum.Wa laakin hassaʼ da,inta tinnasir fooghum talaata marraat bas. 
Wa Alyasaʼ maat wa dafanooh.Wa ayyi bidaayit al‑sana,nahhaabiin min balad Muwaab yadkhulu fi balad Israaʼiil.
Wa yoom waahid,fiyah naas waahidiin gaaʼidiin yadfunu naadum mayyit wa chaafo al‑nahhaabiin dool.Wa tawwaali,al‑naas dool zagalo al‑janaaza fi khabur Alyasaʼ wa faato.Wa wakit al‑janaaza wagaʼat fi raas udaam Alyasaʼ,al‑mayyit da hiyi wa gamma be tuulah.
Wa Hazayiil malik balad Araam gaaʼid yazlum mamlakat Israaʼiil fi kulla wakit hukum Yahuuhaaz.
Wa laakin Allah hanna foog naas mamlakat Israaʼiil wa wassaf leehum rahmatah be sabab al‑muʼaahada al‑sawwaaha maʼa Ibraahiim wa Ishaakh wa Yaakhuub wa ma dawwar yidammirhum.Wa misil da,ma baʼʼadaahum min giddaamah lahaddi l‑yoom.
Wa Hazayiil malik Araam maat wa wileedah Banhadaad hakam fi badalah.
Wa Yahuʼaach wileed Yahuuhaaz chaal min Banhadaad kulla l‑hillaal al‑chaalaahum abuuh Hazayiil fi wakt al‑duwaas.Wa Yahuʼaach haarabah le Banhadaad talaata marraat wa chaal minnah hillaal mamlakat Israaʼiil.
Wa fi l‑sana al‑taaniye hana hukum Yahuʼaach wileed Yahuuhaaz malik mamlakat Israaʼiil,Amasya wileed Yuwaach bigi malik fi mamlakat Yahuuza.
Wa Amasya indah 25 sana wakit bigi malik wa hakam 29 sana fi Madiinat al‑Khudus.Wa ammah usumha Yuuʼaddaan wa hi min Madiinat al‑Khudus.
Wa hu sawwa al‑adiil giddaam Allah.Ma sawwa misil jiddah Dawuud sawwaah laakin misil abuuh Yuwaach.
Wa laakin be da kula,al‑bakaanaat al‑aaliyiin hana ibaadat al‑asnaam gaaʼidiin wa fooghum,al‑chaʼab yigaddumu dahaaya wa yiharrugu bakhuur.
Wa wakit Amasya sabbat al‑muluk,hu katal kulla l‑masaaʼiil al‑katalo abuuh al‑malik Yuwaach.
Wa laakin hu ma katal iyaalhum.Wa da hasab maktuub fi Tawraat Muusa al‑foogah Allah amaraahum wa gaal : Al‑abbahaat ma yaktuluuhum be sabab zanib al‑iyaal wa l‑iyaal ma yaktuluuhum be sabab zanib al‑abbahaat.Ayyi waahid yumuut be sabab zanbah bas. 
Wa l‑malik Amasya katal 10 000 naas min al‑Adoomiyiin fi waadi al‑Mileh.Wa fi l‑harib da,hu chaal hillit Saalaʼ wa sammaaha Yakhtiil wa usumha da gaaʼid lahaddi l‑yoom.
Wa khalaas baʼad al‑harib da,Amasya rassal naas le Yahuʼaach wileed Yahuuhaaz wileed Yaahu malik mamlakat Israaʼiil.Wa Amasya gaal leyah : Taʼaal nilgaabalo wa nilhaarabo ! 
Wa Yahuʼaach malik mamlakat Israaʼiil rassal le Amasya malik mamlakat Yahuuza wa hajja leyah be l‑masal da : Yoom min al‑ayyaam fi jibaal Lubnaan,chookaay waahide rassalat le chadar al‑arz wa gaalat leyah :‹ Akhkhid bineeytak le wileedi !› Wa laakin teetal waahid hana Lubnaan fajjakh al‑chookaay di wa rihikha marra waahid. 
Wa Yahuʼaach gaal battaan : Akiid inta annasart fi l‑Adoomiyiin wa fi chaan da,firiht be nasrak wa gaaʼid tilfachchar.Wa nuguul leek ke :‹ Agood saakit fi beetak.Maala tidoor tigawwim harib cheen al‑yidammirak inta wa mamlakat Yahuuza kula ?› 
Wa laakin Amasya ma simiʼ kalaamah.Wa khalaas,Yahuʼaach malik mamlakat Israaʼiil marag gaabalah.Wa askar Yahuʼaach wa askar Amasya malik mamlakat Yahuuza alhaarabo fi hillit Beet Chams fi balad Yahuuza.
Wa askar mamlakat Yahuuza anhazamo giddaam askar mamlakat Israaʼiil wa ayyi askari arrad gabbal beetah.
Wa fi hillit Beet Chams,Yahuʼaach malik mamlakat Israaʼiil karabah le Amasya malik mamlakat Yahuuza wileed Yuwaach wileed Akhazya.Wa hu bigi masjuun al‑harib wa Yahuʼaach waddaah Madiinat al‑Khudus.Wa hinaak,hu kassar durdur al‑madiina fi tuul hana 400 duraaʼ min baab Afraayim lahaddi baab al‑Rukun.
Wa Yahuʼaach chaal kulla l‑dahab wa l‑fudda wa l‑muʼiddaat hana beet Allah.Wa chaal al‑kanz min gasir al‑malik wa khataf naas kula.Wa baʼad da,gabbal madiinat al‑Saamira.
Wa l‑baagi min amal Yahuʼaach wa kulla cheyy al‑sawwaah wa faraasiiytah wa l‑huruub al‑sawwaahum didd Amasya malik mamlakat Yahuuza,kulla l‑cheyy da maktuub fi kitaab taariikh muluuk Bani Israaʼiil.
Wa Yahuʼaach maat wa lihig abbahaatah wa dafanooh fi madiinat al‑Saamira maʼa muluuk mamlakat Israaʼiil.Wa baʼad da,wileedah Yarubaʼaam hakam fi badalah.
Wa Amasya wileed Yuwaach malik mamlakat Yahuuza aach 15 sana baʼad moot Yahuʼaach wileed Yahuuhaaz malik mamlakat Israaʼiil.
Wa l‑baagi min amal Amasya maktuub fi kitaab taariikh muluuk Bani Yahuuza.
Wa fi Madiinat al‑Khudus,naas waahidiin atmarrado didd Amasya.Wa hu arrad wa macha hillit Lakiich laakin humman rassalo naas waraayah wa katalooh fi l‑hille di.
Wa humman jaabo janaaztah fi Madiinat al‑Khudus be kheel wa dafanooh fi khabur juduudah fi madiinat Dawuud.
Wa kulla chaʼab mamlakat Yahuuza chaalooh le Uzziiya al‑indah 16 sana wa darrajooh malik fi badal abuuh Amasya.
Wa baʼad al‑malik Amasya maat wa lihig abbahaatah,Uzziiya chaal hillit Ilaat wa banaaha battaan wa gabbalha le mamlakat Yahuuza.
Wa fi sanit 15 hana hukum Amasya wileed Yuwaach malik mamlakat Yahuuza,Yarubaʼaam wileed Yahuʼaach bigi malik fi mamlakat Israaʼiil fi madiinat al‑Saamira.Wa hu hakam 41 sana.
Wa hu sawwa al‑fasaala giddaam Allah.Hu ma khalla minnah kulla l‑zunuub al‑sawwaahum Yarubaʼaam wileed Nabaat al‑lazza naas mamlakat Israaʼiil fi l‑zunuub.
Wa Yarubaʼaam wileed Yahuʼaach,hu bas al‑galaʼ battaan kulla l‑manaatig al‑awwal hana mamlakat Israaʼiil min Labu Hamaat fi l‑munchaakh lahaddi l‑bahar al‑Mayyit fi l‑junuub.Wa da bigi hasab kalaam Allah Ilaah Bani Israaʼiil al‑gaalah be waasitat abdah al‑nabi Yuunus wileed Amittaayal‑min hillit Gaat Hiifar.
Allah chaaf al‑taʼab al‑chadiid hana Bani Israaʼiil.Wa ma fi naadum wa la min al‑abiid wa la min al‑hurriin al‑yaji yafzaʼhum.
Wa laakin abadan Allah ma kharrar yuguchch usum Bani Israaʼiil min tihit al‑sama.Wa be da,hu najjaahum be iid Yarubaʼaam wileed Yahuʼaach.
Wa l‑baagi min amal Yarubaʼaam wa kulla cheyy al‑sawwaah wa faraasiiytah wa huruubah wa kikkeef hu gabbal mudun Dimachkh wa Hamaat tihit hukum mamlakat Israaʼiil wa dool mudun al‑awwal hana mamlakat Yahuuza,kulla l‑cheyy da maktuub fi kitaab taariikh muluuk Bani Israaʼiil.
Wa Yarubaʼaam maat wa lihig abbahaatah wa dafanooh maʼa muluuk Bani Israaʼiil.Wa wileedah Zakariiya hakam fi badalah.
Wa fi sanit 27 hana hukum Yarubaʼaam malik mamlakat Israaʼiil,Uzziiya wileed Amasya bigi malik fi mamlakat Yahuuza.
Wa Uzziiya indah 16 sana wakit bigi malik wa hakam 52 sana fi Madiinat al‑Khudus.Wa ammah usumha Yakulya wa hi min Madiinat al‑Khudus.
Wa Uzziiya sawwa al‑adiil giddaam Allah misil abuuh Amasya sawwaah.
Wa laakin be da kula,al‑bakaanaat al‑aaliyiin hana ibaadat al‑asnaam gaaʼidiin wa fooghum,al‑chaʼab yigaddumu dahaaya wa yiharrugu bakhuur.
Wa Allah nazzal marad al‑jidaam fi l‑malik wa hu gaʼad mujaddim lahaddi mootah.Wa hu sakan fi beet wiheedah taraf.Wa Yuutaam wileed al‑malik bigi masʼuul fi l‑gasir wa hakam fi chaʼab al‑balad.
Wa l‑baagi min amal Uzziiya wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa Uzziiya maat wa lihig abbahaatah wa dafanooh fi khabur juduudah fi madiinat Dawuud.Wa wileedah Yuutaam hakam fi badalah.
Wa fi sanit 38 hana hukum Uzziiya malik mamlakat Yahuuza,Zakariiya wileed Yarubaʼaam bigi malik fi mamlakat Israaʼiil fi madiinat al‑Saamira.Wa hu hakam sitte chahar.
Wa hu sawwa al‑fasaala giddaam Allah misil al‑zanib al‑juduudah sawwooh.Wa hu ma khalla minnah al‑zunuub al‑sawwaahum Yarubaʼaam wileed Nabaat al‑lazza naas mamlakat Israaʼiil fi l‑zunuub.
Wa Challuum wileed Yaabiich atmarrad didd al‑malik wa gamma darabah wa katalah giddaam al‑chaʼab wa hakam fi badalah.
Wa l‑baagi min amal Zakariiya maktuub fi kitaab taariikh muluuk Bani Israaʼiil.
Wa hukum Zakariiya bigi hasab kalaam Allah le Yaahu.Wa hu gaal : Iyaalak yahkumu fi mamlakat Israaʼiil lahaddi l‑zurriiye al‑raabʼe. Wa bigi misil hu gaalah.
Fi sanit 39 hana hukum Uzziiya malik mamlakat Yahuuza,Challuum wileed Yaabiich bigi malik fi mamlakat Israaʼiil.Wa hu hakam chahar waahid fi madiinat al‑Saamira.
Wa Manahiim wileed Gaadi gamma min hillit Tirsa wa macha al‑Saamira wa darabah le Challuum wileed Yaabiich wa katalah hinaak.Wa hu hakam fi badalah.
Wa l‑baagi min amal Challuum wa muʼaamaratah al‑sawwaaha maktuubiin fi kitaab taariikh muluuk Bani Israaʼiil.
Wa fi l‑wakit da,Manahiim hajam hillit Tifsah wa kulla manaatigha wa katal kulla l‑sukkaan lahaddi Tirsa achaan humman abo ma yaftaho leyah baab al‑madiina.Wa hu chagga butuun al‑awiin al‑khalbaanaat.
Wa fi sanit 39 hana hukum Uzziiya malik mamlakat Yahuuza,Manahiim wileed Gaadi bigi malik fi mamlakat Israaʼiil.Wa hu hakam 10 sana fi madiinat al‑Saamira.
Wa hu sawwa al‑fasaala giddaam Allah.Wa fi muddit kulla hayaatah,hu ma khalla minnah al‑zunuub al‑sawwaahum Yarubaʼaam wileed Nabaat al‑lazza naas mamlakat Israaʼiil fi l‑zunuub.
Wa Takhlat Falaasarmalik balad Achuur dakhal be gu fi balad Israaʼiil.Wa Manahiim antaah le Takhlat Falaasar ziyaada min 30 000 kiilo hana fudda achaan yisaaʼidah le yisabbit mulkah.
Wa le yalga al‑fudda di,Manahiim talab min al‑khaniyiin hana mamlakat Israaʼiil yikaffu al‑miiri,ayyi waahid yikaffi 50 hajar fudda.Wa hu antaah le malik Achuur wa baʼad da,al‑malik gamma wa gabbal ma gaʼad fi balad Israaʼiil.
Wa l‑baagi min amal Manahiim wa kulla cheyy al‑sawwaah maktuubiin fi kitaab taariikh muluuk Bani Israaʼiil.
Wa Manahiim maat wa lihig abbahaatah.Wa wileedah Fakhahya hakam fi badalah.
Wa fi sanit 50 hana hukum Uzziiya malik mamlakat Yahuuza,Fakhahya wileed Manahiim bigi malik fi mamlakat Israaʼiil fi madiinat al‑Saamira.Wa hu hakam santeen.
Wa hu sawwa al‑fasaala giddaam Allah.Hu ma khalla minnah al‑zunuub al‑sawwaahum Yarubaʼaam wileed Nabaat al‑lazza naas mamlakat Israaʼiil fi l‑zunuub.
Wa waahid khaayid deechah le Fakhahya al‑usmah Fagah wileed Ramalya atmarrad didd al‑malik wa katalah hu wa Arguub wa Aryi fi lubb al‑gasir fi l‑Saamira.Wa saaʼadooh 50 naas min Gilʼaad.Wa baʼad katal al‑malik,Fagah hakam fi badalah.
Wa l‑baagi min amal Fakhahya wa kulla cheyy al‑sawwaah maktuubiin fi kitaab taariikh muluuk Bani Israaʼiil.
Wa fi sanit 52 hana hukum Uzziiya malik mamlakat Yahuuza,Fagah wileed Ramalya bigi malik fi mamlakat Israaʼiil fi madiinat al‑Saamira.Wa hu hakam 20 sana.
Wa hu sawwa al‑fasaala giddaam Allah.Hu ma khalla minnah al‑zunuub al‑sawwaahum Yarubaʼaam wileed Nabaat al‑lazza naas mamlakat Israaʼiil fi l‑zunuub.
Wa wakit al‑Fagah gaaʼid yamluk fi mamlakat Israaʼiil,Takhlat Falaasar malik balad Achuur ja wa chaal hillaal Iyuun wa Abil Beet Maʼaaka wa Yanuuh wa Khadach wa Haasuur wa turaab Gilʼaad wa balad al‑Jaliil wa kulla ard Naftaali.Wa wadda sukkaanhum fi l‑khurba fi balad Achuur.
Wa Huuchaʼ wileed Iila atmarrad didd Fagah wileed Ramalya.Wa hu darabah wa katalah wa hakam fi badalah wa da fi sanit 20 hana hukum Yuutaam wileed Uzziiya.
Wa l‑baagi min amal Fagah wa kulla cheyy al‑sawwaah maktuubiin fi kitaab taariikh muluuk Bani Israaʼiil.
Wa fi l‑sana al‑taaniye hana hukum Fagah wileed Ramalya malik mamlakat Israaʼiil,Yuutaam wileed Uzziiya bigi malik fi mamlakat Yahuuza.
Wa Yuutaam indah 25 sana wakit bigi malik wa hakam 16 sana fi Madiinat al‑Khudus.Wa ammah usumha Yaruucha bineeyit Saduukh.
Wa Yuutaam sawwa al‑adiil giddaam Allah misil abuuh Uzziiya sawwaah.
Wa laakin be da kula,al‑bakaanaat al‑aaliyiin hana ibaadat al‑asnaam gaaʼidiin wa fooghum,al‑chaʼab yigaddumu dahaaya wa yiharrugu bakhuur.Wa Yuutaam addal al‑baab al‑foogaani hana madkhal beet Allah.
Wa l‑baagi min amal Yuutaam wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa fi wakit Yuutaam bas,Allah rassal Rasiin malik balad Araam wa Fagah wileed Ramalya didd mamlakat Yahuuza.
Wa Yuutaam maat wa lihig abbahaatah wa dafanooh fi khabur juduudah fi madiinat Dawuud jiddah.Wa wileedah Ahaaz hakam fi badalah.
Wa fi sanit 17 hana hukum Fagah wileed Ramalya,Ahaaz wileed Yuutaam bigi malik fi mamlakat Yahuuza.
Wa Ahaaz indah 20 sana wakit bigi malik wa hakam 16 sana fi Madiinat al‑Khudus.Wa hu ma sawwa al‑adiil giddaam Allah Ilaahah misil jiddah Dawuud.
Wa laakin hu taabaʼ derib muluuk mamlakat Israaʼiil lahaddi gaddam wileedah wa harragah fi l‑naar.Wa da nafs al‑muharramaat al‑sawwoohum al‑umam al‑Allah galaʼ minhum arduhum wa antaaha le Bani Israaʼiil.
Wa Ahaaz gaddam dahaaya wa harrag bakhuur fi l‑bakaanaat al‑aaliyiin hana ibaadat al‑asnaam wa fi ruuse al‑jibaal wa tihit ayyi chadara khadra.
Wa yoom waahid,Rasiin malik balad Araam wa Fagah wileed Ramalya malik mamlakat Israaʼiil jo le yihaarubu Ahaaz malik mamlakat Yahuuza.Wa haasaro Madiinat al‑Khudus wa laakin ma annasaro foogah.
Wa fi nafs al‑wakit da,Rasiin malik Araam chaal battaan hillit Ilaat wa gabbalha le l‑Araamiyiin.Wa tarad Bani Yahuuza al‑gaaʼidiin fi lubbaha wa l‑Adoomiyiin jo wa sakano foogha lahaddi l‑yoom.
Wa Ahaaz rassal naas le Takhlat Falaasar malik balad Achuur le yuguulu leyah al‑kalaam da : Ana abdak wa wileedak.Taʼaal najjiini min iid malik Araam wa min iid malik Israaʼiil humman al‑gammo diddi. 
Wa Ahaaz chaal al‑fudda wa l‑dahab min beet Allah wa makhaazin hana gasir al‑malik wa rassalaahum le malik Achuur misil hadiiye.
Wa malik Achuur radda fi talab Ahaaz.Hu gamma wa macha hajam madiinat Dimachkhwa chaalha wa wadda sukkaanha fi l‑khurba fi hillit Khiir.Wa katal Rasiin malik Araam.
Wa l‑malik Ahaaz hana mamlakat Yahuuza macha Dimachkh le yilimm maʼa Takhlat Falaasar malik Achuur.Wa wakit al‑malik Ahaaz chaaf madbah hana madiinat Dimachkh,rassal le Uriiya raajil al‑diin al‑suura wa l‑rasim hana l‑madbah hana Dimachkh achaan yabnu madbah sawa sawa mislah.
Wa Uriiya raajil al‑diin bana al‑madbah hasab al‑suura wa l‑rasim al‑rassalah leyah al‑malik Ahaaz min Dimachkh.Wa Uriiya raajil al‑diin bana al‑madbah da gubbaal al‑malik Ahaaz ma yigabbil min Dimachkh.
Wa wakit al‑malik gabbal min Dimachkh,chaaf al‑madbah wa garrab leyah
wa gaddam dahaaya muharragiin wa hadaaya hana dagiig wa hadaaya charaab wa rachcha al‑madbah be damm dahaaya al‑salaama.
Wa kan le l‑madbah hana l‑nahaas al‑gaaʼid giddaam beet Allah,hu hawwalah min bakaanah al‑been al‑madbah al‑jadiid wa beet Allah.Wa hu khattaah be l‑nuss al‑munchaakhi hana l‑madbah al‑jadiid.
Wa baʼad da,al‑malik Ahaaz amar Uriiya raajil al‑diin wa gaal leyah : Min al‑yoom da,astaʼmal al‑madbah al‑kabiir.Wa fi l‑madbah al‑kabiir da bas,tigaddim al‑dahaaya al‑muharragiin hana l‑fajur wa hadaaya al‑dagiig hana l‑achiiye.Wa tigaddim kula al‑dahaaya al‑muharragiin wa hadaaya al‑dagiig hana l‑malik wa l‑dahaaya al‑muharragiin hana kulla chaʼab maʼa hadaayaahum hana l‑dagiig wa hana l‑charaab.Wa baʼad da,turuchch al‑madbah be damm hana l‑bahaayim al‑gaddamtuuhum dahaaya.Wa kan le l‑madbah hana l‑nahaas kamaan,ana bas nistaʼmalah. 
Wa Uriiya raajil al‑diin sawwa kulla cheyy al‑amarah beyah al‑malik Ahaaz.
Wa l‑malik Ahaaz marag al‑safaayih min al‑hiitaan al‑mutaharrikiin wa marag al‑hiitaan hana nahaas al‑foogah.Wa marag al‑hoot al‑kabiir al‑mudawwar al‑gaaʼid fi l‑tiiraan hana nahaas wa khattaah fi raas hajar al‑gaaʼid fi l‑turaab.
Wa achaan yidoor yiraddi malik balad Achuur,hu khayyar baab al‑sabt al‑banooh daakhal fi beet Allah wa l‑baab al‑barraani hana madkhal al‑malik.
Wa l‑baagi min amal Ahaaz wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa Ahaaz maat wa lihig abbahaatah wa dafanooh fi khabur juduudah fi madiinat Dawuud.Wa wileedah Hizkhiiya hakam fi badalah.
Wa fi sanit 12 hana hukum Ahaaz malik mamlakat Yahuuza,Huuchaʼ wileed Iila bigi malik fi mamlakat Israaʼiil fi madiinat al‑Saamira.Wa hu hakam 9 sana.
Wa hu sawwa al‑fasaala giddaam Allah wa laakin ma misil al‑fasaala hana muluuk mamlakat Israaʼiil al‑gablah.
Wa Chalmanaasar malik balad Achuur ja haarabah le Huuchaʼ malik mamlakat Israaʼiil wa gidir foogah.Wa Huuchaʼ kaffa leyah al‑miiri.
Wa laakin malik Achuur irif kadar Huuchaʼ atmarrad wa aba ma yikaffi battaan al‑miiri al‑waajib yikaffiih ayyi sana.Wa battaan kula,Huuchaʼ rassal naas le Suu malik balad Masir.Wa be da khalaas,malik Achuur karab Huuchaʼ wa dassaah fi l‑sijin wa janzarah.
Wa baʼad da,malik Achuur ja hajam kulla mamlakat Israaʼiil.Wa hu haasar madiinat al‑Saamira le muddit talaata sana.
Wa fi l‑sana al‑taasʼe hana hukum Huuchaʼ,malik Achuur chaal madiinat al‑Saamira wa wadda naas mamlakat Israaʼiil fi l‑khurba fi balad Achuur.Wa hu sakkanaahum fi hillit Halah fi khachum bahar Haabur fi mantagat Guzaan wa fi hillaal al‑Maadiyiin.
Wa kulla l‑cheyy da kaan achaan naas mamlakat Israaʼiil aznabo didd Allah Ilaahhum,hu al‑najjaahum min hukum Firʼoon malik balad Masir wa maragaahum min baladah wa be da kula,humman abado ilaahaat aakhariin.
Wa humman taabaʼo aadaat hana l‑umam al‑Allah galaʼ minhum arduhum wa antaaha le Bani Israaʼiil.Wa humman taabaʼo al‑aadaat al‑sabbato muluuk mamlakat Israaʼiil.
Wa naas mamlakat Israaʼiil sawwo achya waahidiin be sirr didd Allah Ilaahhum al‑ma waajib yisawwuuhum.Bano bakaanaat aaliyiin le ibaadat al‑asnaam fi kulla hillaalhum kan di hille sakhayre al‑ma kabiire min beet tawiil hana muraakhaba walla kan di madiina gawiiye kula.
Wa khazzo hujaar wa iidaan le ibaadat Achiira fi raas ayyi jabal aali wa tihit ayyi chadara khadra.
Wa fi l‑bakaanaat al‑aaliyiin dool,harrago al‑bakhuur misil al‑umam al‑aakhariin al‑Allah taradaahum giddaamhum le yantiihum al‑balad.Wa misil ke,humman sawwo al‑fasaala lahaddi Allah khidib leehum.
Wa humman abado al‑asnaam al‑awwal Allah gaal leehum : Ma taʼabuduuhum. 
Wa Allah hazzarhum le naas mamlakat Israaʼiil wa mamlakat Yahuuza be waasitat kulla l‑anbiya al‑yichiifu ruʼya wa gaal leehum : Khallu deribku al‑fasil wa ahfado wasiiyaati wa tabbugu churuuti hasab Tawraat Muusa al‑amart beeha juduudku wa rassaltaha leeku be waasitat abiidi al‑anbiya. 
Wa laakin humman ma simʼo kalaamah.Gawwo ruuseehum misil juduudhum al‑ma aamano be Allah Ilaahhum.
Wa Allah antaahum gawaaniin wa sawwa maʼa juduudhum muʼaahada wa antaahum taʼliim.Wa laakin humman rafado kulla l‑achya dool wa taabaʼo leehum asnaam ma naafʼiin wa humman zaathum bigo naas ma naafʼiin be cheyy.Wa humman taabaʼo derib al‑umam al‑mujaawiriinhum al‑daharaahum Allah achaan ma yichiilu deribhum.
Wa humman khallo minhum wasaaya Allah Ilaahhum wa sanaʼo leehum ajjaal itneen min hadiid wa khazzo iidaan le ibaadat Achiira wa sajado le kulla khuwwaat al‑sama wa abado ilaah Baʼal.
Wa harrago awlaadhum wa banaathum fi l‑naar le l‑asnaam wa gammo yisawwu al‑sihir wa yichawwufu.Wa chaalo niiye le yisawwu al‑fasaala giddaam Allah lahaddi yikhaddubuuh.
Wa Allah khidib khadab chadiid didd Bani Israaʼiil wa baʼʼadaahum minnah wa illa gabiilat Yahuuza bas faddalat.
Wa laakin gabiilat Yahuuza kula ma hafadat wasaaya Allah Ilaahha wa hi taabaʼat aadaat Bani Israaʼiil.
Wa be sabab da,Allah abaahum le kulla zurriiyit Bani Israaʼiil wa ayyabaahum wa sallamaahum fi iid al‑nahhaabiin wa fi l‑akhiir,baʼʼadaahum minnah.
Wa wakit Allah farag mamlakat Israaʼiil min zurriiyit Dawuud,humman darrajo fooghum malik al‑hu Yarubaʼaam wileed Nabaat.Wa Yarubaʼaam baʼʼad naas mamlakat Israaʼiil min Allah wa lazzaahum le yisawwu zunuub kubaar.
Wa min al‑wakit daak,kulla naas mamlakat Israaʼiil gaaʼidiin yisawwu nafs al‑zunuub al‑sawwaahum Yarubaʼaam wa humman ma khallo minhum
lahaddi Allah taradaahum baʼiid minnah hasab al‑kalaam al‑hu gaalah be waasitat abiidah al‑anbiya.Wa be da naas mamlakat Israaʼiil,karaboohum wa waddoohum fi l‑khurba fi balad Achuur baʼiid min baladhum wa gaaʼidiin hinaak lahaddi l‑yoom.
Wa malik balad Achuur jaab naas min madiinat Baabil wa min hillaal Kuuta wa Awwa wa Hamaat wa Safarwaayim wa sakkanaahum fi l‑hillaal hana madiinat al‑Saamira fi badal naas mamlakat Israaʼiil.Wa l‑naas dool chaalo madiinat al‑Saamira wa sakano fi hillaalha.
Wa wakit al‑naas dool jo sakano fi l‑bakaan da,humman ma gaaʼidiin yaʼabudu Allah.Wa Allah rassal leehum diidaan al‑katalo katiir minhum.
Wa jo khabbaro malik Achuur wa gaalo leyah : Al‑umam al‑inta waddeethum fi l‑khurba wa sakkantuhum fi hillaal al‑Saamira dool ma yaʼarfu kikkeef yaʼabudu al‑ilaah hana l‑balad di.Wa hassaʼ,al‑ilaah da rassal leehum diidaan al‑gaaʼidiin yaktuluuhum achaan humman ma yaʼarfu kikkeef yaʼabuduuh,hu al‑ilaah hana l‑balad di. 
Wa khalaas,malik Achuur anta al‑amur da wa gaal : Gabbulu raajil diin waahid min al‑naas al‑awwal karabnaahum wa maragnaahum min hinaak wa waddeenaahum fi l‑khurba.Khalli yigabbil yaskun maʼaahum fi l‑Saamira wa yiwassifhum kikkeef yaʼabudu al‑ilaah hana l‑balad di. 
Wa be misil da,waahid min rujaal al‑diin al‑karaboohum wa maragoohum min al‑Saamira wa waddoohum fi l‑khurba gabbal ja wa sakan fi Beet Iil wa gaaʼid yiʼallimhum kikkeef yakhaafo min Allah.
Wa laakin be da kula,ayyi umma sawwat leeha sanam wa khattatah fi l‑bakaanaat al‑aaliyiin al‑banoohum naas al‑Saamira le l‑ibaada.Wa ayyi umma sawwat misil da fi l‑hillaal al‑saakniin fooghum.
Wa l‑naas al‑jo min Baabil sanaʼo sanam Sukkuut Banuut wa l‑naas al‑jo min Kuuta sanaʼo sanam Nirgal wa l‑naas al‑jo min Hamaat sanaʼo sanam Achiima
wa l‑naas al‑jo min Awwa sanaʼo asnaam Nibhaz wa Tartaakh wa l‑naas al‑jo min Safarwaayim kamaan gaaʼidiin yiharrugu iyaalhum fi l‑naar le ilaahaathum Adramalik wa Anamalik.
Wa be da kula,humman khaayfiin min Allah.Wa azalo leehum naas min usuthum le yabgo rujaal diin wa yakhdumu leehum fi l‑bakaanaat al‑aaliyiin hana l‑ibaada.
Wa be khoofhum min Allah da kula,humman gaaʼidiin yaʼabudu ilaahaathum hasab aadaat al‑umam al‑jo minhum.
Wa lahaddi l‑yoom kula,humman gaaʼidiin yitaabuʼu al‑aadaat al‑gadiimiin.Humman ma khaayfiin min Allah wa ma gaaʼidiin yitabbugu al‑churuut wa l‑gawaaniin wa kitaab al‑Tawraat wa l‑wasaaya al‑antaahum Allah le zurriiyit Yaakhuub.Wa da Yaakhuub al‑Allah sammaah Israaʼiil.
Wa Allah sawwa muʼaahada maʼa zurriiyit Yaakhuub wa amaraahum wa gaal : Ma takhaafo min al‑ilaahaat al‑aakhariin wa ma tasjudu leehum wa la taʼabuduuhum wa la tigaddumu leehum dahaaya.
Laakin akhaafo minni ana Allah al‑maragtuku min balad Masir be gudra kabiire wa duraaʼ gawi.Wa waajib tasjudu leyi ana bas wa tigaddumu leyi dahaaya.
Wa waajib titabbugu al‑churuut wa l‑gawaaniin wa kitaab al‑Tawraat wa l‑wasaaya al‑katabtuhum leeku wa tahfadoohum daayman.Wa ma takhaafo min al‑ilaahaat al‑aakhariin.
Wa ma tanso al‑muʼaahada al‑ana sawweetha maʼaaku wa la takhaafo min al‑ilaahaat al‑aakhariin.
Wa laakin waajib takhaafo min Allah Ilaahku bas,hu al‑yinajjiiku min iid kulla udwaanku. 
Wa laakin al‑naas dool abo ma yasmaʼo al‑kalaam da wa humman munkaribiin fi aadaathum al‑gadiimiin.
Wa be misil da,al‑umam dool khaayfiin min Allah wa laakin taabaʼo ibaadat al‑asnaam kula.Wa lahaddi l‑yoom kula,iyaalhum wa iyaal iyaalhum gaaʼidiin yisawwu nafs al‑cheyy misil juduudhum.
Wa fi l‑sana al‑taalta hana hukum Huuchaʼ wileed Iila malik mamlakat Israaʼiil,Hizkhiiya wileed Ahaaz bigi malik fi mamlakat Yahuuza.
Wa Hizkhiiya indah 25 sana wakit bigi malik wa hakam 29 sana fi Madiinat al‑Khudus.Wa ammah usumha Abi bineeyit Zakariiya.
Wa Hizkhiiya sawwa al‑adiil giddaam Allah misil jiddah Dawuud sawwaah.
Hu haddam al‑bakaanaat al‑aaliyiin wa rama al‑hujaar al‑khazzoohum le l‑ibaada wa kassar al‑iidaan al‑khazzoohum le ibaadat Achiira.Wa kassar al‑daabi hana l‑nahaas al‑Muusa sanaʼahachaan lahaddi l‑wakit daak,Bani Israaʼiil gaaʼidiin yiharrugu bakhuur le l‑daabi al‑sammooh Nahuuchtaan.
Wa Hizkhiiya atwakkal ale Allah Ilaah Bani Israaʼiil.Wa min kulla muluuk mamlakat Yahuuza al‑hakamo gablah aw al‑hakamo baʼadah,ma fi malik mislah hu.
Wa hu mutamassik be Allah wa abadan ma tarraf minnah.Wa hu hafad al‑wasaaya al‑Allah amar beehum Muusa.
Wa Allah kaan maʼaayah wa Hizkhiiya gaaʼid yanjah fi kulla cheyy al‑yisawwiih.Wa hu atmarrad didd malik balad Achuur wa aba ma yagood tihit hukmah.
Wa Hizkhiiya annasar fi l‑Filistiyiin wa chaal arduhum lahaddi hillit Khazza,min hillaal dugaag al‑ma ziyaada min beet tawiil hana muraakhaba lahaddi l‑mudun al‑gawiyiin.
Wa l‑sana al‑raabʼe hana hukum Hizkhiiya,di hi al‑sana al‑saabʼe hana hukum Huuchaʼ wileed Iila malik mamlakat Israaʼiil.Wa fi l‑sana di,Chalmanaasar malik balad Achuur ja le madiinat al‑Saamira wa haasarha.
Wa baʼad muddit talaata sana,hu chaal al‑madiina di.Wa da fi l‑sana al‑saadse hana hukum Hizkhiiya wa l‑sana al‑taasʼe hana hukum Huuchaʼ malik mamlakat Israaʼiil.
Wa malik Achuur wadda naas mamlakat Israaʼiil fi l‑khurba fi balad Achuur.Wa hu sakkanaahum fi hillit Halah wa fi khachum bahar Haabur fi mantagat Guzaan wa fi hillaal al‑Maadiyiin.
Wa da achaan naas mamlakat Israaʼiil ma simʼo kalaam Allah Ilaahhum wa ma karramo al‑muʼaahada.Wa ma simʼo kalaamah wa la tabbago awaamirah al‑antaahum leehum be waasitat abdah Muusa.
Wa fi sanit 14 hana hukum Hizkhiiya,Sanhariib malik balad Achuur hajam al‑mudun al‑gawiyiin hana mamlakat Yahuuza wa galaʼaahum.
Wa Hizkhiiya malik mamlakat Yahuuza rassal le malik Achuur fi hillit Lakiich wa gaal leyah : Ana muznib !Hassaʼ da,kiss minni.Wa kulla cheyy al‑tukhuttah foogi da nahmalah. Wa khalaas,malik Achuur dawwar min Hizkhiiya malik Yahuuza 10 000 kiilo hana fudda wa 1 000 kiilo hana dahab.
Wa Hizkhiiya antaah kulla l‑fudda al‑gaaʼide fi beet Allah wa fi l‑makhaazin hana gasir al‑malik.
Wa fi l‑wakit da bas,Hizkhiiya mallat al‑dahab min al‑biibaan wa iidaanhum hana beet Allah al‑mumassahiin be dahab wa antaah le malik Achuur.
Wa min hillit Lakiich,malik balad Achuur rassal waziirah hana l‑difaaʼ wa kabiir al‑masaaʼiil wa khaayid al‑deech wa maʼaahum deech kabiir le l‑malik Hizkhiiya fi Madiinat al‑Khudus.Wa wakit wassalo fi Madiinat al‑Khudus,gaʼado jamb majra al‑birke al‑aali fi l‑derib al‑maachi ale zereʼ al‑khassaaliin.
Wa humman talabo achaan yihajju le l‑malik.Wa laakin Aliyaakhim wileed Hilkhiiya masʼuul fi gasir al‑malik marag min al‑madiina le yilaagiihum wa macho maʼaayah Chabna al‑kaatib wa Yuwaakh wileed Asaaf al‑kaatib al‑yizakkir al‑malik.
Wa khaayid al‑deech gaal leehum : Guulu le Hizkhiiya al‑kalaam da al‑jaayi min al‑malik al‑kabiir hana balad Achuur :‹ Ween al‑amaan al‑inta mutawakkil aleyah ?
Inta tahsib al‑kalaam al‑faadi yanti raay wa gudra fi l‑harib walla ?Wa hassaʼ da,ale yaatu inta atwakkalt le titmarrad diddi ?
Daahu inta atwakkalt ale balad Masir wa hi misil muʼaawana hana ageegaay al‑mafjuukha al‑tatʼan ayyi naadum al‑yirrakkaz foogah.Wa Firʼoon malik Masir hu misil da le kulla l‑naas al‑yitwakkalo aleyah. ›
 Wa tuguulu leyi :‹ Ale Allah Ilaahna bas atwakkalna.› Laakin da Hizkhiiya bas al‑haddam al‑bakaanaat al‑aaliyiin wa l‑madaabih hana ibaadat Allah !Wa hu gaal le naas balad Yahuuza wa sukkaan Madiinat al‑Khudus :‹ Amchu asjudu giddaam al‑madbah al‑hini fi Madiinat al‑Khudus. ›
 Wa hassaʼ da,taʼaal astafig maʼa siidi malik balad Achuur.Ana nantiik 2 000 kheel kan talga leehum rakkaabiin.
Wa kikkeef inta tagdar tinnasir fi masʼuul waahid sakhayyar min khaddaamiin siidi ?Inta titwakkal ale Masir le talga arabaat harib wa siyaad kheel walla ?
Wa hassaʼ be izin Allah,ana gammeet didd al‑bakaan da le nidammirah.Aywa !Allah bas gaal leyi :‹ Gumm didd al‑balad di wa dammirha.› 
Wa khalaas,Aliyaakhim wileed Hilkhiiya wa Chabna wa Yuwaakh raddo le khaayid al‑deech wa gaalo leyah : Min fadlak,kallim leena aniina khaddaamiinak be l‑araamiiye achaan aniina nafhamo al‑lukhkha di.Laakin ma tikallim leena be l‑ibraaniiye wa la tisammiʼ al‑chaʼab al‑gaaʼidiin fi raas al‑durdur. 
Wa khaayid al‑deech gaal leehum : Hal kalaam siidi al‑rassalaani da bukhussuku intu wa malikku bas walla ?La !Al‑kalaam da bukhuss kulla l‑naas al‑gaaʼidiin fi durdur al‑madiina.Humman kula misilku yinjabru yaakulu huraarhum wa yacharbo boolhum. 
Wa baʼad da,khaayid al‑deech gamma be tuulah wa aat be hiss aali be kalaam ibraani wa gaal : Asmaʼo kalaam al‑malik al‑kabiir wa hu malik balad Achuur.
Daahu al‑malik gaal :‹ Khalli Hizkhiiya ma yukhuchchuku achaan hu ma yagdar yinajjiiku minni.
Wa khalli Hizkhiiya ma yiwaddiiku lahaddi titwakkalo ale Allah wa yuguul leeku :“Akiid Allah yinajjiina wa l‑madiina di kula ma tagaʼ fi iideen malik Achuur !” ›
Ma tasmaʼo kalaam Hizkhiiya achaan daahu malik Achuur gaal :‹ Sawwu maʼaayi suluh wa sallumu nufuusku leyi.Wa khalaas,ayyi waahid minku yaakul min intaaj inabah wa tiinah wa yachrab min almi biirah.
Wa da lahaddi ana nigabbil wa niwaddiiku fi balad misil baladku.Wa l‑balad di indaha gameh wa khamar jadiid wa maʼaach wa inab wa zaytuun le l‑dihin wa asal wa be misil da,intu tiʼiichu wa ma tumuutu.Ma tasmaʼo kalaam Hizkhiiya al‑gaaʼid yukhuchchuku wa yuguul :“Allah yinajjiina.”
Hal ilaahaat al‑umam gidro najjo buldaanhum min iid malik Achuur walla ?
Ween ilaahaat Hamaat wa Arfad ?Wa ween ilaahaat Safarwaayim wa Hiinaʼ wa Awwa ?Hal humman gidro najjo madiinat al‑Saamira min iidi walla ?
Wa min kulla ilaahaat al‑buldaan dool,yaatu al‑gidir najja baladah minni ?Wa be da,hal Allah yagdar yinajji Madiinat al‑Khudus minni walla ?› 
Wa laakin al‑chaʼab sakato ma raddo leyah be ayyi kilme achaan al‑malik Hizkhiiya amaraahum wa gaal : Ma turuddu leyah. 
Wa khalaas,Aliyaakhim wileed Hilkhiiya masʼuul fi gasir al‑malik wa Chabna al‑kaatib wa Yuwaakh wileed Asaaf al‑kaatib al‑yizakkir al‑malik,kulluhum jo le Hizkhiiya wa khulgaanhum mucharratiin min al‑hizin wa jaabo leyah kalaam khaayid al‑deech.
Wa wakit al‑malik Hizkhiiya simiʼ kalaamhum,hu kula gamma charrat khulgaanah wa libis khalag al‑hizin wa macha beet Allah.
Wa hu rassal Aliyaakhim masʼuul fi gasir al‑malik wa Chabna al‑kaatib wa rujaal al‑diin al‑chiyyaab.Wa kulluhum ke laabsiin khulgaan al‑hizin wa macho le l‑nabi Ichaʼya wileed Ammuus.
Wa humman gaalo leyah : Daahu kalaam al‑malik Hizkhiiya :‹ Al‑yoom da,yoom hana diige wa ikhaab wa fadiihe.Wa da misil al‑iyaal jaahiziin le yamurgu min batun ammuhum wa laakin hi ma indaha gudra le taldaahum.
Wa akuun Allah Ilaahak yasmaʼ kulla kalaam khaayid al‑deech al‑siidah malik balad Achuur rassalah le yiʼayyir Allah al‑Hayy.Wa akuun Allah Ilaahak yasmaʼ kalaamah wa yiʼaakhibah.Hassaʼ da,asʼal Allah fi chaan al‑chaʼab al‑faddalo.› 
Wa wakit masaaʼiil al‑malik Hizkhiiya jo giddaam Ichaʼya,
hu gaal leehum : Amchu guulu le siidku al‑malik Hizkhiiya :‹ Daahu Allah gaal :“Ma takhaaf min al‑muʼyaar al‑simiʼtah al‑ayyarooni beyah khaddaamiin malik Achuur.
Wa daahu ana nantiih khabar wa be sabab al‑khabar da,hu yigabbil baladah.Wa hinaak ana naktulah be l‑seef.”› 
Wa khaayid al‑deech simiʼ kadar malik balad Achuur gamma min hillit Lakiich wa macha le yihaarib hillit Libna.Khalaas,hu kula gabbal lihigah hinaak.
Wa khalaas,malik balad Achuur simiʼ khabar.Wa l‑khabar da buguul : Tirhaakha malik balad al‑Habacha gamma jaayi le yihaaribak. Wa khalaas,malik Achuur rassal murassaliin le Hizkhiiya wa gaal leehum :
 Amchu le Hizkhiiya malik mamlakat Yahuuza wa guulu leyah :‹ Khalli ilaahak al‑inta gaaʼid titwakkal aleyah da ma yukhuchchak wa yuguul leek :“Madiinat al‑Khudus ma tagaʼ fi iideen malik Achuur !”
Inta zaatak simiʼt be kulla cheyy al‑sawwooh muluuk balad Achuur fi kulla l‑buldaan wa dammaroohum marra waahid.Wa tahsib inta wiheedak bas tanja walla ?
Wa ilaahaat al‑umam al‑dammaroohum juduudi,hal gidro najjo hillaal Guzaan wa Haaraan wa Rasaf wa zurriiyit Adan al‑saakniin fi Talassaar walla ?
Wa ween muluuk mudun Hamaat wa Arfad wa Laʼiir wa Safarwaayim wa Hiinaʼ wa Awwa ?› 
Wa Hizkhiiya chaal al‑jawaab min iide al‑murassaliin wa garaah.Wa macha le beet Allah wa fatah al‑jawaab da giddaam Allah.
Wa giddaam Allah,Hizkhiiya saʼal wa gaal : Ya Allah Ilaah Bani Israaʼiil !Inta al‑gaaʼid fi archak foog al‑makhluugiin al‑samaawiyiin.Wa inta wiheedak bas Ilaah kulla mamaalik al‑ard !Wa inta bas al‑khalagt al‑samaawaat wa l‑ard !
Ya Allah,khutt adaanak wa asmaʼni !Ya Allah,aftah uyuunak wa chiif !Wa asmaʼ kalaam Sanhariib malik Achuur al‑rassalah le yiʼayyirak inta,al‑Ilaah al‑Hayy.
Ya Allah,akiid muluuk Achuur dammaro kulla l‑umam wa buldaanhum.
Wa zagalo ilaahaathum fi l‑naar achaan humman asnaam bas al‑sawwoohum al‑naas be iideehum min hatab wa hajar.Wa muluuk Achuur dammaroohum.
Wa hassaʼ,ya Allah Ilaahna,najjiina min iid Sanhariib wa be da,kulla mamaalik al‑ard yaʼarfu kadar inta ya Allah,inta wiheedak bas al‑Rabb. 
Wa Ichaʼya wileed Ammuus rassal le Hizkhiiya wa gaal leyah : Daahu Allah Ilaah Bani Israaʼiil gaal :‹ Aywa,ana simiʼt salaatak al‑inta wajjahtaha leyi fi chaan Sanhariib malik balad Achuur.› 
Wa Ichaʼya gaal battaan : Daahu kalaam Allah al‑gaalah didd Sanhariib :‹ Sahyuun al‑misil bineeye udriiyetahgirak wa tichchammat foogak !Aywa !Madiinat al‑Khudus al‑misil bineeyetihizz raasha waraak.
Le yaatu inta ayyartahwa achchammat foogah ?Wa didd yaatu inta kallamtwa chift be istikbaar ?Da diddi ana,Khudduus Israaʼiil !
Be waasitat naasak al‑rassaltuhum,inta ayyart al‑Rabb wa gult :“Be katarat arabaati,ana talaʼt fi ruuse al‑jibaallahaddi dakhalt fi Lubnaan daakhalle nagtaʼ chadarha hana l‑arz al‑tuwaalwa chadarha hana l‑sarwi al‑sameh.Wa namchi lahaddi nalhagal‑maljaʼ al‑aakhirwa khaabaatha al‑dulum.
Wa ana nakat biyaar fi buldaan hana naas aakhariinwa chiribt almiihumwa be fajkhat rijli,yabbast kulla rujuul Niil Masir.”
 ‹ Wa laakin,ya Sanhariib,inta ma fihimtkadar min wakit tawiil,ana kharrart al‑cheyy da.Wa min zamaan ana kawwantahwa hassaʼ,nihaggigah.Wa inta kamaan,gaaʼid tidammir al‑mudun al‑gawiyiinwa yabgo koom hana turaab.
Wa sukkaanhum ma induhum gudrawa khaafo wa khijlo.Wa humman yibso misilgechch al‑kadaadewa nabaat al‑akhdarwa l‑gechch fi ruuse al‑buyuutwa yibso misil al‑gameh al‑yibisgubbaal ma yanjad.
Wa laakin ana naʼarifwakit inta tagoodwa wakit tamrug wa tigabbilwa wakit tarjif min al‑zaʼal diddi.
Wa ana simiʼt inta rajaft min al‑zaʼal diddiwa astakbart.Wa be sabab da,ana nidiss leekzumaam fi munkharakwa lijaam fi khachmakwa nigabbilak be l‑deribal‑inta jiit beyah.› 
 Wa di hi al‑alaama,ya Hizkhiiya.Fi l‑sana di,taakulu min al‑kichcheebwa fi l‑sana al‑taaniye,taakulu min al‑bandar.Wa laakin fi l‑sana al‑taalta,titeerubu wa tagtaʼowa timaggunu jineenaatku hana l‑inabwa taakulu min fawaakihhum.
Wa l‑nijo min Bani Yahuuzawa faddaloyabgo misil chadaraal‑tidiss uruugha min jadiid fi l‑ardwa furuuʼha yinmalu be fawaakih.
Achaan min Madiinat al‑Khudusyamurgu al‑naas al‑faddaloaywa,min jabal Sahyuunyamurgu humman al‑nijo.Wa da,Allah al‑Gaadir yisawwiihhasab mahabbitah al‑chadiide. 
Wa fi chaan da,daahu Allah gaal fi malik balad Achuur : Hu ma yadkhul fi l‑madiina diwa la yizarrig foogha nuchchaab.Wa la yigarrib leeha be daragwa la yigawwim radmiiye wara durdurha. 
Wa daahu kalaam Allah : Hu yigabbil be l‑derib al‑ja beyahwa fi l‑madiina di,ma yadkhul.
Ana nahmi al‑madiina diwa ninajjiiha.Wa da fi chaani ana Allahwa fi chaan abdi Dawuud. 
Wa khalaas fi l‑leele di,malak Allah ja darab muʼaskar al‑Achuuriyiin wa katal 185 000 raajil.Wa be fajur wakit gammo,al‑faddalo minhum chaafo kulla l‑janaazaat dool.
Wa khalaas,Sanhariib malik balad Achuur gabbal wa macha gaʼad fi madiinat Niinawa.
Wa yoom waahid,Sanhariib macha fi beet Nisruuk ilaahah le yaʼabudah.Wa iyaalah al‑itneen Adramalik wa Charaasar dakhalo darabooh wa katalooh be l‑seef wa arrado macho le balad Araraat.Wa wileedah Isar Hadduun hakam fi badalah.
Wa fi l‑wakit da,Hizkhiiya mirid marad chadiid lahaddi gariib yumuut.Wa l‑nabi Ichaʼya wileed Ammuus ja leyah wa gaal : Daahu Allah gaal :‹ Wassi aayiltak achaan inta tumuut.Ma talga al‑aafe.› 
Wa Hizkhiiya wajjah ale l‑durdur wa saʼal Allah wa gaal :
 Ya Allah,fakkir foogi ana al‑taabaʼt derbak be sidikh wa be galib mukhlis wa sawweet kulla cheyy adiil giddaamak ! Wa Hizkhiiya baka baki chadiid.
Wa wakit al‑nabi Ichaʼya lissaaʼ ma marag min al‑fadaay hana gasir al‑malik,Allah hajja leyah wa gaal :
 Gabbil amchi le Hizkhiiya kabiir chaʼabi wa guul leyah :‹ Daahu Allah Ilaah jiddak Dawuud gaal :“Ana simiʼt suʼaalak wa chift dumuuʼak al‑daffago.Hassaʼ da,ana nachfiik wa fi l‑yoom al‑taalit,inta tagdar tamchi le beet Allah.
Wa daahu ana niziid leek 15 sana fi umrak.Wa ninajjiik inta wa l‑madiina di min iid malik balad Achuur.Aywa,nahmi al‑madiina di fi chaani ana wa fi chaan abdi Dawuud.”› 
Wa baʼad da,Ichaʼya gaal : Chiilu abbuud hana tiin. Wa humman chaalo al‑abbuud wa ajjanooh wa masahooh fi hubuun al‑malik wa hu ligi al‑aafe.
Wa fi l‑wakit da,Hizkhiiya gaal le Ichaʼya : Chunu al‑alaama al‑tiwassif leyi kadar Allah yantiini al‑aafe wa fi l‑yoom al‑taalit,namchi battaan le beet Allah ? 
Wa Ichaʼya radda leyah wa gaal : Di hi al‑alaama al‑beeha tagdar taʼarif kadar Allah yihaggig al‑kalaam al‑gaalah.Inta tidoor al‑dull yiziid be achara darajaat walla yangus be achara darajaat ? 
Wa Hizkhiiya gaal leyah : Hayyin le l‑dull yiziid be achara darajaat.Angusah be achara darajaat. 
Wa khalaas,al‑nabi Ichaʼya saʼal Allah wa Allah kaskas al‑dull wara be achara darajaat min al‑bakaan al‑awwal nazal foogah fi darajaat atabat Ahaaz.
Wa fi l‑wakit da,malik balad Baabil al‑usmah Maruudak Baladaan wileed Baladaan rassal jawaabaat wa hadiiye le Hizkhiiya achaan hu simiʼ kadar Hizkhiiya mirid.
Wa Hizkhiiya simiʼ kalaam murassaliinah.Wa wassafaahum al‑makhaazin al‑khazano fooghum al‑achya al‑khaaliyiin misil al‑fudda wa l‑dahab wa l‑itir wa l‑dihin al‑muʼattar.Wa wassafaahum makhaazin al‑silaah wa ayyi cheyy al‑gaaʼid fi makhaazinah.Wa ma fi cheyy al‑Hizkhiiya ma wassafah leehum kan fi gasrah walla fi kulla mamlakatah.
Wa baʼad da,al‑nabi Ichaʼya ja le l‑malik Hizkhiiya wa gaal leyah : Al‑naas dool jo gaalo leek chunu ?Wa humman jaayiin min ween ? Wa Hizkhiiya gaal : Humman jaayiin min baʼiid,min balad Baabil ! 
Wa Ichaʼya gaal : Chaafo chunu fi gasrak ? Wa Hizkhiiya gaal : Chaafo kulla cheyy fi gasri.Ma fi cheyy fi makhaazini al‑ana ma wassaftah leehum ! 
Wa khalaas,Ichaʼya gaal leyah : Asmaʼ kalaam Allah !Hu gaal :
‹ Daahu yaji yoom waahid,kulla l‑khumaam al‑fi gasrak wa kulla cheyy al‑juduudak dammooh min zamaan lahaddi l‑yoom da,yiwadduuh fi Baabil.Wa cheyy waahid kula ma yifaddil.Wa da,Allah bas gaalah.
Wa yichiilu min iyaalak al‑marago min sulbak,al‑inta wilidtuhum.Wa yikhassuuhum wa yabgo abiid fi gasir malik Baabil.› 
Wa Hizkhiiya radda le Ichaʼya wa gaal : Kalaam Allah al‑inta gultah leyi da,adiil. Achaan hu gaal fi nafsah : Ana niʼiich be salaam wa amaan fi kulla muddit hayaati. 
Wa l‑baagi min amal Hizkhiiya wa faraasiiytah wa kulla cheyy al‑sawwaah wa buna khazzaan almi wa nakitiin al‑majra al‑yijiib al‑almi fi lubb al‑hille,kulla l‑cheyy da maktuub fi kitaab taariikh muluuk Bani Yahuuza.
Wa Hizkhiiya maat wa lihig abbahaatah.Wa wileedah Manassa hakam fi badalah.
Wa Manassa indah 12 sana wakit bigi malik wa hakam 55 sana fi Madiinat al‑Khudus.Wa ammah usumha Hafsiiba.
Wa Manassa sawwa al‑fasaala giddaam Allah.Hu sawwa nafs al‑muharramaat al‑sawwoohum al‑umam al‑Allah galaʼ minhum arduhum wa antaaha le Bani Israaʼiil.
Wa hu bana battaan al‑bakaanaat al‑aaliyiin hana l‑ibaada al‑abuuh Hizkhiiya haddamaahum.Wa bana madaabih le ilaah Baʼal wa khazza iidaan le ibaadat Achiira misil Akhaab malik mamlakat Israaʼiil sawwaah.Wa Manassa sajad giddaam kulla khuwwaat al‑sama wa abadhum.
Wa bana leehum madaabih fi lubb beet Allah wa da l‑bakaan al‑Allah gaal foogah : Fi Madiinat al‑Khudus bas,nukhutt usmi. 
Wa battaan kula bana madaabih le kulla khuwwaat al‑sama fi l‑fadaayaat al‑itneen hana beet Allah.
Wa hu harrag wileedah fi l‑naar le l‑asnaam.Wa macha le l‑chaddaara wa l‑chawwaafiin wa le l‑naas al‑yikallumu maʼa l‑maytiin wa l‑jannaaniyiin.Wa gaaʼid yikhaddib Allah ziyaada be l‑fasaala al‑hu sawwaaha.
Wa hu khatta fi beet Allah sanam Achiira al‑sanaʼah.Wa da fi lubb al‑beet al‑hajja foogah Allah le Dawuud wa le wileedah Suleymaan wa gaal : Ana nukhutt usmi ila l‑abad foog al‑beet da wa fi Madiinat al‑Khudus al‑madiina al‑ana azaltaha min kulla mudun gabaayil Bani Israaʼiil.
Wa battaan ma natrud Bani Israaʼiil min al‑ard al‑anteetha le juduudhum kan humman yahfado wa yitabbugu kulla cheyy al‑ana amartuhum beyah hasab kulla l‑wasaaya al‑amar beehum abdi Muusa. 
Wa laakin Bani Israaʼiil ma simʼo kalaam Allah.Wa Manassa lazzaahum le yisawwu al‑fasaala ziyaada min al‑umam al‑dammaraahum Allah giddaam Bani Israaʼiil.
Wa be sabab da,Allah kallam leehum be waasitat abiidah al‑anbiya wa gaal :
 Manassa malik mamlakat Yahuuza sawwa al‑muharramaat wa l‑fasaala ziyaada min kulla cheyy al‑sawwooh al‑Amuuriyiin gablah.Wa be ibaadat asnaamah,hu lazza naas mamlakat Yahuuza kula fi l‑zunuub. 
Wa fi chaan da,daahu Allah Ilaah Bani Israaʼiil gaal : Ana ninazzil fi Madiinat al‑Khudus wa fi balad Yahuuza masiibe al‑tabhat kulla l‑naas al‑yasmaʼo beeha.
Wa nidammir Madiinat al‑Khudus misil awwal dammart madiinat al‑Saamira wa aayilat Akhaab.Wa ana nuguchch Madiinat al‑Khudus wa sukkaanha misil al‑maaʼuun al‑yikhassuluuh wa baʼad da,yakfooh.
Wa naabaahum le l‑faddalo min chaʼabi al‑misil warasati wa nisallimhum fi iid udwaanhum.Wa humman yabgo khaniime wa kasiibe le kulla udwaanhum
achaan chaʼabi gaaʼidiin yisawwu daayman al‑fasaala giddaami.Wa humman gaaʼidiin daayman yikhaddubuuni min yoom al‑juduudhum marago min Masir lahaddi l‑yoom. 
Wa Manassa kula daffag damm hana naas bariyiin lahaddi dammuhum mala kulla Madiinat al‑Khudus min tarafha le tarafha.Wa da bala l‑zanib al‑hu lazza foogah naas mamlakat Yahuuza wa humman sawwo al‑fasaala giddaam Allah.
Wa l‑baagi min amal Manassa wa kulla cheyy al‑sawwaah wa kulla zunuubah al‑sawwaahum maktuubiin fi kitaab taariikh muluuk Bani Yahuuza.
Wa Manassa maat wa lihig abbahaatah wa dafanooh fi jineenit gasrah al‑binaaduuh jineenit Uzza.Wa wileedah Aamuun hakam fi badalah.
Wa Aamuun indah 22 sana wakit bigi malik wa hakam santeen fi Madiinat al‑Khudus.Wa ammah usumha Machullama bineeyit Haarus min hillit Yatba.
Wa Aamuun kula sawwa al‑fasaala giddaam Allah misil abuuh Manassa.
Hu chaal nafs al‑derib al‑abuuh chaalah wa abad al‑asnaam al‑abuuh abadhum wa sajad giddaamhum.
Wa aba minnah Allah Rabb juduudah wa ma chaal al‑derib al‑Allah yidoorah.
Wa masaaʼiil Aamuun atmarrado diddah wa katalooh fi lubb beetah.
Wa laakin chaʼab al‑balad katalo kulla l‑naas al‑atmarrado didd al‑malik Aamuun.Wa darrajo wileedah Yuuchiiya malik fi badalah.
Wa l‑baagi min amal Aamuun wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa dafanooh le Aamuun fi khaburah fi jineenit Uzza.Wa wileedah Yuuchiiya hakam fi badalah.
Wa Yuuchiiya indah 8 sana wakit bigi malik wa hakam 31 sana fi Madiinat al‑Khudus.Wa ammah usumha Yadiida bineeyit Adaaya min hillit Buskhat.
Wa Yuuchiiya sawwa al‑adiil giddaam Allah.Hu taabaʼ al‑derib al‑adiil hana jiddah Dawuud wa ma baara minnah wa la ale l‑zeene wa la ale l‑isra.
Wa fi sanit 18 hana hukmah,al‑malik Yuuchiiya rassal al‑kaatib Chaafaan wileed Asalya wileed Machullam le beet Allah wa gaal leyah :
 Amchi bakaan Hilkhiiya kabiir rujaal al‑diin wa guul leyah khalli yahsib jumlit al‑fudda al‑lammooha hurraas madkhal beet Allah min al‑chaʼab wa jaabooha fi beet Allah.
Wa l‑fudda di,yantuuha le l‑naas al‑mukallafiin be khidmit adiiliin beet Allah.Wa yikaffu beeha al‑khaddaamiin al‑yiʼaddulu al‑chuguug hana beet Allah
wa yikaffu beeha al‑khachchaabiin wa l‑bannaayiin wa l‑addaaliin.Wa yachru beeha maraadiis wa hujaar magtuuʼiin le yiʼaddulu beehum al‑beet.
Wa ma yasʼaloohum min al‑fudda al‑antooha leehum di achaan humman naas al‑induhum amaan. 
Wa Hilkhiiya kabiir rujaal al‑diin gaal le Chaafaan al‑kaatib : Ana ligiit kitaab al‑Tawraat fi beet Allah. Wa Hilkhiiya anta al‑kitaab da le Chaafaan wa hu garaah.
Wa Chaafaan al‑kaatib ja le l‑malik wa hajja leyah wa gaal : Masaaʼiilak sallamo al‑fudda al‑ligooha fi makhazan beet Allah le l‑mukallafiin be khidmit adiiliin beet Allah. 
Wa Chaafaan al‑kaatib gaal battaan le l‑malik : Hilkhiiya raajil al‑diin antaani kitaab waahid. Wa Chaafaan gara al‑kitaab da giddaam al‑malik.
Wa wakit al‑malik simiʼ kalaam kitaab al‑Tawraat da,gamma charrat khulgaanah min al‑hizin.
Wa baʼad da,al‑malik amar Hilkhiiya raajil al‑diin wa Akhigaam wileed Chaafaan wa Akbuur wileed Miika wa Chaafaan al‑kaatib wa Asaaya waahid min masaaʼiil al‑malik wa gaal leehum :
 Amchu asʼalo Allah leyi wa le l‑chaʼab wa le kulla naas mamlakat Yahuuza be sabab al‑kalaam al‑maktuub fi l‑kitaab al‑ligooh.Khadab Allah chadiid bilheen foogna achaan juduudna ma simʼo al‑kalaam al‑fi l‑kitaab da wa ma tabbago kulla cheyy al‑maktuub foogah. 
Wa khalaas,Hilkhiiya raajil al‑diin wa Akhigaam wa Akbuur wa Chaafaan wa Asaaya macho bakaan Hulda al‑nabiiye marit al‑haaris hana khulgaan rujaal al‑diin al‑usmah Challuum wileed Tigwa wileed Harhas.Wa hi saakne fi l‑haara al‑jadiide hana Madiinat al‑Khudus.Wa wakit humman wassalo,hajjo leeha be l‑kalaam da.
Wa Hulda al‑nabiiye gaalat leehum : Daahu Allah Ilaah Bani Israaʼiil gaal tamchu tuguulu le l‑raajil al‑rassalaaku leyi :
‹ Daahu Allah gaal :“Akiid ana nijiib masiibe fi Madiinat al‑Khudus wa fi sukkaanha.Wa da yihaggig kulla l‑kalaam al‑maktuub fi l‑kitaab al‑garaah malik mamlakat Yahuuza.
Wa da be sabab humman abooni wa harrago bakhuur le ilaahaat aakhariin wa khaddabooni be kulla amalhum al‑sawwooh.Wa khadabi yanzil fi l‑madiina di wa ana ma niwaggifah.” ›
 Wa hassaʼ da,amchu guulu al‑kalaam da le malik mamlakat Yahuuza al‑rassalaaku tasʼalo leyah Allah.Wa guulu leyah daahu Allah Ilaah Bani Israaʼiil gaal :‹ Inta simiʼt kalaam al‑kitaab da
wa galbak khaaf wa inta almaskant giddaami ana Allah wakit inta simiʼt al‑kalaam al‑ana gultah didd Madiinat al‑Khudus wa sukkaanha.Wa l‑kalaam da buguul :“Al‑bakaan da yabga kharaab wa malʼuun.”Wa inta charratt khulgaanak min al‑hizin wa bakeet giddaami wa ana kula simiʼtak.Wa da kalaam Allah.
Wa be sabab da,nikhalliik talhag abbahaatak be l‑salaama wa yadfunuuk fi khaburak wa ma tichiif al‑masiibe al‑ana ninazzilha fi Madiinat al‑Khudus.› Wa khalaas al‑murassaliin macho wa kallamo al‑kalaam da le l‑malik.
Wa tawwaali,malik Yuuchiiya naada kulla chuyuukh Bani Yahuuza wa chuyuukh Madiinat al‑Khudus le yilimmu.
Wa baʼad da,al‑malik macha beet Allah maʼa kulla naas mamlakat Yahuuza wa kulla sukkaan Madiinat al‑Khudus wa rujaal al‑diin wa l‑anbiya wa kulla l‑chaʼab min al‑kubaar lahaddi l‑dugaag.Wa hu gara leehum kulla l‑kalaam al‑fi kitaab al‑muʼaahada al‑ligooh fi beet Allah.
Wa l‑malik wagaf jamb amuud beet Allah wa jaddad al‑muʼaahada maʼa Allah.Waajib ayyi waahid yitaabiʼ Allah wa yahfad wasiiyaatah wa taʼliimah wa churuutah be kulla galbah wa be kulla fikrah wa yitabbig kalaam al‑muʼaahada al‑maktuub fi l‑kitaab da.Wa kulla l‑chaʼab khassado be l‑muʼaahada di.
Wa l‑malik amar Hilkhiiya kabiir rujaal al‑diin wa rujaal al‑diin al‑aakhariin wa hurraas madkhal beet Allah wa gaal khalli yamurgu min beet Allah kulla l‑muʼiddaat al‑sanaʼoohum le ibaadat asnaam Baʼal wa Achiira wa le kulla khuwwaat al‑sama.Wa khalaas,humman maragoohum barra min Madiinat al‑Khudus wa harragoohum fi waadi Khidruun wa waddo al‑rumaad fi Beet Iil.
Wa hu tarad rujaal al‑diin al‑khattoohum muluuk mamlakat Yahuuza le yiharrugu bakhuur fi l‑bakaanaat al‑aaliyiin hana l‑ibaada al‑fi hillaal balad Yahuuza wa hawaaleeha le Madiinat al‑Khudus.Wa tarad al‑naas al‑yiharrugu al‑bakhuur le Baʼal wa le l‑harraay wa l‑gamar wa l‑nujuum wa le kulla khuwwaat al‑sama.
Wa marag min beet Allah al‑uud al‑khazzooh le ibaadat Achiira wa waddaah barra min Madiinat al‑Khudus fi waadi Khidruun wa hinaak harragah wa rihkah wa l‑rumaad kamaan chattatah fi khubuur al‑chaʼab.
Wa l‑malik dammar buyuut al‑naas al‑bisawwu al‑charmata al‑gaaʼidiin fi fadaayit beet Allah.Wa fi l‑bakaan da,awiin gaaʼidaat yitirran gabag le ibaadat al‑ilaaha Achiira.
Wa baʼad da,Yuuchiiya jaab kulla rujaal al‑diin al‑gaaʼidiin fi hillaal balad Yahuuza.Wa hu najjas kulla l‑bakaanaat al‑aaliyiin hana l‑ibaada al‑rujaal al‑diin gaaʼidiin yiharrugu fooghum al‑bakhuur min Gabaʼ lahaddi Biir Sabʼa.Wa hu dammar al‑bakaanaat al‑aaliyiin hana l‑ibaada al‑fi khachum baab al‑madiina wa khaassatan al‑baab hana haakim al‑madiina Yachuuʼ al‑gaaʼid be nuss al‑isra le madkhal al‑madiina.
Wa rujaal al‑diin hana l‑bakaanaat al‑aaliyiin hana l‑ibaada ma induhum izin yigaddumu dahaaya fi madbah Allah al‑fi Madiinat al‑Khudus laakin induhum izin yaakulu khubza bala tawwaara maʼa rujaal al‑diin akhwaanhum.
Wa battaan al‑malik najjas al‑mahrag hana Tuufa al‑gaaʼid fi waadi Bani Hinnuum achaan battaan naadum ma yiharrig wileedah wa la bineeytah fi l‑naar le ilaah Muulak.
Wa baʼʼad tamaasiil al‑kheel al‑khassasoohum muluuk mamlakat Yahuuza le ibaadat al‑harraay.Wa tamaasiil al‑kheel dool awwal khattoohum jamb madkhal beet Allah wa jamb beet al‑masʼuul Natanmalik.Wa Yuuchiiya harrag al‑arabaat hana ibaadat al‑harraay kula.
Wa l‑malik haddam al‑madaabih al‑banoohum muluuk mamlakat Yahuuza fi raas gasir malik Ahaaz wa l‑madaabih al‑Manassa banaahum fi l‑fadaayaat al‑itneen hana beet Allah.Wa baʼad haddamaahum,hu chaal al‑turaab wa daffagah fi waadi Khidruun.
Wa hu najjas kulla l‑bakaanaat al‑aaliyiin hana l‑ibaada al‑mugaabiliin Madiinat al‑Khudus be nuss al‑zeene hana hajar al‑Damaar.Wa l‑bakaanaat dool,zamaan Suleymaan malik Bani Israaʼiil banaahumle Achtaruut al‑ilaahat al‑muharrama hint naas balad Seeda wa le Kamuuch al‑ilaah al‑muharram hana naas balad Muwaab wa le Milkuum al‑sanam al‑makruuh hana Bani Ammuun.
Wa hu rama al‑hujaar al‑khazzoohum wa kassar al‑iidaan al‑khazzoohum le ibaadat Achiira wa mala al‑bakaan da be udaam al‑naas.
Wa battaan al‑malik haddam al‑madbah al‑fi Beet Iil wa da l‑bakaan al‑aali al‑banaah Yarubaʼaam wileed Nabaat al‑lazza naas mamlakat Israaʼiil fi l‑zunuub.Wa Yuuchiiya haddam al‑madbah da wa l‑bakaan al‑aali hana l‑ibaada.Wa harrag al‑bakaan al‑aali wa rihikah bigi rumaad wa tachcha al‑uud al‑khazzooh le ibaadat Achiira.
Wa baʼad da,Yuuchiiya chaglab wa chaaf al‑khubuur al‑gaaʼidiin fi raas al‑hajar fi l‑bakaan da.Wa rassal naas yijiibu al‑udaam min al‑khubuur wa hu gamma tachcha al‑udaam fi l‑madbah da achaan yinajjisah.Wa l‑cheyy da bigi hasab kalaam nabi Allah al‑awwal gaalah.
Wa l‑malik saʼal wa gaal : Al‑hajar al‑gaaʼid nichiifah,da chunu ? Wa naas al‑hille raddo leyah wa gaalo : Da khabur hana nabi Allah al‑ja min balad Yahuuza wa hajja be l‑achya al‑hassaʼ inta sawweethum fi l‑madbah hana Beet Iil. 
Wa khalaas,al‑malik gaal : Khallu al‑khabur da !Naadum ma yilammis udaam al‑nabi. Wa be misil da,ma limso udaam al‑nabi da walla udaam al‑nabi al‑chaayib al‑ja min al‑Saamira kula.
Wa l‑malik Yuuchiiya haddam kulla l‑buyuut al‑gaaʼidiin fi l‑bakaanaat al‑aaliyiin hana l‑ibaada al‑fi hillaal al‑Saamira al‑banoohum muluuk mamlakat Israaʼiil achaan yikhaddubu Allah.Wa hu dammar kulla l‑buyuut dool misil sawwaah fi Beet Iil.
Wa fi raas madaabih hana l‑bakaanaat al‑aaliyiin dool,hu dabah kulla rujaal al‑diin al‑gaaʼidiin fi l‑bakaan da wa harrag udaam al‑naas.Wa baʼad da,gabbal Madiinat al‑Khudus.
Wa l‑malik Yuuchiiya amar kulla l‑chaʼab wa gaal leehum : Ayyudu iid al‑Fisha le Allah Ilaahku hasab al‑kalaam al‑maktuub fi kitaab al‑muʼaahada. 
Wa l‑chaʼab abadan ma ayyado iid misil da min al‑wakit al‑hakamo foogah al‑hukkaam al‑binaaduuhum al‑gudiya lahaddi kulla l‑wakit al‑hakamo foogah muluuk mamlakat Israaʼiil wa muluuk mamlakat Yahuuza.
Wa laakin fi sanit 18 hana hukum al‑malik Yuuchiiya,ayyado iid al‑Fisha le Allah fi Madiinat al‑Khudus.
Wa Yuuchiiya katal al‑yikallumu maʼa l‑maytiin wa l‑jannaaniyiin wa dammar al‑asnaam wa l‑tamaasiil wa kulla l‑muharramaat al‑gaaʼidiin fi balad Yahuuza wa Madiinat al‑Khudus.Wa da achaan yihaggig kalaam al‑Tawraat al‑maktuub fi l‑kitaab al‑ligaah Hilkhiiya kabiir rujaal al‑diin fi beet Allah.
Wa ma fi malik misil Yuuchiiya al‑taabaʼ le Allah be kulla galbah wa kulla fikrah wa kulla gudurtah hasab Tawraat Muusa.Wa baʼadah ma fi malik mislah.
Wa be da kula,Allah ma khalla minnah khadabah al‑muhrig didd mamlakat Yahuuza be sabab kulla l‑fasaala al‑sawwaaha Manassa diddah.
Wa Allah gaal : Nibaʼʼid min giddaami mamlakat Yahuuza misil baʼʼadt mamlakat Israaʼiil.Wa nikhalli minni Madiinat al‑Khudus al‑madiina al‑ana azaltaha wa l‑beet al‑ana gult foogah :‹ Da bas al‑bakaan al‑nukhutt foogah usmi.› 
Wa l‑baagi min amal Yuuchiiya wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa fi wakit hukum Yuuchiiya,Firʼoon Naku malik balad Masir gamma le yahjim malik balad Achuur be jiihat bahar al‑Furaat.Wa l‑malik Yuuchiiya macha gaabalah fi l‑derib wa laakin wakit malik Masir chaafah,katalah le Yuuchiiya fi hillit Magiddu.
Wa masaaʼiilah chaalooh fi araba wa waddooh min Magiddu lahaddi Madiinat al‑Khudus wa dafanooh fi khaburah.Wa chaʼab al‑balad chaalooh le Yahaaz wileed Yuuchiiya masahooh wa darrajooh malik fi badal abuuh.
Wa Yahaaz indah 23 sana wakit bigi malik wa hakam talaata chahar fi Madiinat al‑Khudus.Wa ammah usumha Hamuutal bineeyit Irmiya min hillit Libna.
Wa Yahaaz sawwa al‑fasaala giddaam Allah misil juduudah sawwooh.
Wa Firʼoon Naku malik balad Masir karabah wa sajanah fi Ribla balad Hamaat wa battaan ma hakam fi Madiinat al‑Khudus.Wa ziyaada min da,al‑malik Naku jabaraahum le naas mamlakat Yahuuza yikaffu miiri hana 3 400 kiilo hana fudda wa 34 kiilo hana dahab.
Wa Firʼoon Naku darraj Aliyaakhim wileed Yuuchiiya malik fi badal abuuh Yuuchiiya wa khayyar usmah wa sammaah Yahuuyakhim.Wa kan le Yahaaz al‑masjuun kamaan,waddaah Masir wa maat hinaak.
Wa Yahuuyakhim chaal al‑miiri min naas mamlakat Yahuuza achaan yanti le Firʼoon Naku al‑fudda wa l‑dahab al‑hu talabaahum.Wa ayyi waahid kaffa al‑miiri al‑khattooh foogah hasab gudurtah wa Yahuuyakhim antaah le malik Masir.
Wa Yahuuyakhim indah 25 sana wakit bigi malik wa hakam 11 sana fi Madiinat al‑Khudus.Wa ammah usumha Zabuuda bineeyit Fadaaya min hillit al‑Ruuma.
Wa Yahuuyakhim sawwa al‑fasaala giddaam Allah misil juduudah sawwooh.
Wa wakit Yahuuyakhim gaaʼid yahkim,Nabuukhadnasar malik Baabil chaal mamlakat Yahuuza.Wa Yahuuyakhim gaʼad tihit hukmah muddit talaata sana wa baʼad da,atmarrad diddah.
Wa Allah rassal didd Yahuuyakhim nahhaabiin min balad Baabil wa balad Araam wa balad Muwaab wa Bani Ammuun achaan yidammuru balad Yahuuza.Wa da hasab kalaam Allah al‑gaalah be waasitat abiidah al‑anbiya.
Wa kulla l‑achya dool bigo be amur Allah al‑dawwar yibaʼʼid minnah mamlakat Yahuuza be sabab zunuub Manassa wa kulla cheyy al‑hu sawwaah
wa be sabab damm al‑naas al‑bariyiin al‑Manassa katalaahum lahaddi dammuhum mala kulla Madiinat al‑Khudus da.Wa Allah aba ma yakhfir leehum.
Wa l‑baagi min amal Yahuuyakhim wa kulla cheyy al‑sawwaah maktuubiin fi kitaab taariikh muluuk Bani Yahuuza.
Wa Yahuuyakhim maat wa lihig abbahaatah.Wa wileedah Yuyakiin hakam fi badalah.
Wa min al‑wakit da,malik Masir ma marag battaan min baladah achaan malik Baabil chaal minnah kulla l‑manaatig al‑awwal fi iideenah min waadi Masir fi l‑wati lahaddi bahar al‑Furaat fi l‑munchaakh.
Wa Yuyakiin indah 18 sana wakit bigi malik wa hakam talaata chahar fi Madiinat al‑Khudus.Wa ammah usumha Nahuuchta bineeyit Alnaataan min Madiinat al‑Khudus.
Wa Yuyakiin sawwa al‑fasaala giddaam Allah misil abuuh sawwaah.
Wa fi l‑wakit da bas,rujaal Nabuukhadnasar malik Baabil jo wa haasaro Madiinat al‑Khudus.
Wa Nabuukhadnasar malik Baabil hu zaatah ja hajam al‑hille al‑rujaalah haasarooha.
Wa khalaas,Yuyakiin malik mamlakat Yahuuza marag didd malik Baabil wa chaal maʼa ammah wa masaaʼiilah wa kubaaraatah wa khaddaamiinah.Wa malik Baabil karabah wa waddaah masjuun wa da fi l‑sana al‑taamne hana hukmah.
Misil Allah gaalah,Nabuukhadnasar chaal kulla l‑achya al‑fi makhaazin beet Allah wa gasir al‑malik.Wa kulla l‑mawaaʼiin hana l‑dahab al‑Suleymaan malik Bani Israaʼiil sanaʼaahum wa khataahum fi beet Allah,Nabuukhadnasar dammaraahum.
Wa hu wadda fi l‑khurba kulla chaʼab Madiinat al‑Khudus wa kulla l‑kubaaraat wa kulla l‑rujaal al‑furraas wa adadhum yisaawi 10 000.Wa wadda maʼaahum kulla l‑sayyaakhiin wa l‑haddaad.Wa fi l‑balad,faddalo illa masaakiin al‑balad.
Wa hu wadda fi Baabil al‑malik Yuyakiin wa ammah wa awiinah wa khaddaamiinah wa furraas al‑balad.Hu chaalaahum min Madiinat al‑Khudus wa waddaahum fi l‑khurba fi Baabil.
Wa Nabuukhadnasar wadda kulla askar adadhum 7 000 wa l‑sayyaakhiin wa l‑haddaad adadhum 1 000 wa kulla l‑naas al‑fahaliin al‑yaʼarfu al‑duwaas.Wa hu wadda kulla l‑naas dool fi l‑khurba fi Baabil.
Wa malik Baabil darraj Mattanya immah le Yuyakiin malik fi badalah wa khayyar usmah wa sammaah Sidkhiiya.
Wa Sidkhiiya indah 21 sana wakit bigi malik wa hakam 11 sana fi Madiinat al‑Khudus.Wa ammah usumha Hamuutal bineeyit Irmiya min hillit Libna.
Wa Sidkhiiya sawwa al‑fasaala giddaam Allah misil al‑malik Yahuuyakhim sawwaah.
Wa l‑fasaala al‑humman sawwooha fi Madiinat al‑Khudus wa fi balad Yahuuza jaabat khadab Allah.Wa fi chaan da,Allah taradaahum baʼiid minnah.Wa Sidkhiiya atmarrad didd malik Baabil.
Fi l‑yoom al‑aachir hana l‑chahar al‑aachir fi l‑sana al‑taasʼe hana hukum Sidkhiiya,Nabuukhadnasar malik Baabil ja be kulla askarah le Madiinat al‑Khudus.Wa humman nazalo wa hawwagooha be radmiiye.
Wa l‑madiina di gaʼadat muhaasara lahaddi sanit 11 hana hukum al‑malik Sidkhiiya.
Wa l‑juuʼ bigi chadiid fi l‑madiina wa l‑naas ma induhum cheyy yaakuluuh.Wa fi l‑yoom al‑taasiʼ hana l‑chahar al‑raabiʼ,
gaddo khurma fi durdur al‑madiina.Wa khalaas be l‑leel,malik mamlakat Yahuuza wa kulla askarah marago wa arrado.Humman marago be l‑derib al‑gaaʼid ambeenaat al‑daraadir al‑itneen hana l‑difaaʼ al‑gariib le jineenit al‑malik hatta kan al‑Baabiliyiin muhawwigiin al‑madiina kula.Wa l‑malik Sidkhiiya chaal al‑derib al‑maachi ale waadi al‑Urdun.
Wa laakin askar Baabil taradooh le l‑malik wa lihgooh wa karabooh fi kadaadit Ariiha.Wa kulla askarah arrado khallooh.
Wa askar Baabil karabooh le l‑malik Sidkhiiya wa waddooh fi hillit Ribla giddaam malik Baabil.Wa fi l‑bakaan da,haakamooh.
Wa humman dabaho awlaad Sidkhiiya fi giddaamah.Wa baʼad da,malik Baabil gaddad uyuun Sidkhiiya wa janzarah be jinziir hana nahaas matbuug wa waddaah fi Baabil.
Wa fi l‑yoom al‑saabiʼ hana l‑chahar al‑khaamis fi sanit 19 hana hukum Nabuukhadnasar malik Baabil,Nabuuzaradaan kabiir al‑hurraas wa masʼuul le malik Baabil dakhal fi Madiinat al‑Khudus.
Wa hu tachcha beet Allah wa gasir al‑malik wa kulla buyuut Madiinat al‑Khudus.Wa kulla buyuut al‑masaaʼiil,hu harragaahum be naar.
Wa kulla askar Baabil al‑macho maʼa kabiir al‑hurraas kassaro al‑durdur al‑muhawwig Madiinat al‑Khudus.
Wa Nabuuzaradaan kabiir al‑hurraas chaal maʼaayah al‑chaʼab al‑faddalo fi l‑madiina wa l‑sallamo nufuushum le malik Baabil.Wa hu chaal naas aakhariin kula wa waddaahum fi l‑khurba fi Baabil.
Wa laakin kabiir al‑hurraas khalla waahidiin min masaakiin al‑balad le yahartu al‑inab wa l‑ziraaʼa.
Wa askar Baabil kassaro amad al‑nahaas al‑giddaam beet Allah wa l‑hiitaan al‑mutaharrikiin wa l‑hoot al‑kabiir hana nahaas al‑gaaʼid giddaam beet Allah.Wa waddo kulla l‑nahaas da fi Baabil.
Wa humman chaalo al‑buraam wa l‑feelaat wa l‑sakaakiin wa l‑kiisaan wa kulla l‑mawaaʼiin al‑sanaʼoohum min nahaas wa astaʼmaloohum le l‑ibaada.
Wa khammaamaat al‑naar wa l‑kiisaan al‑kulluhum min dahab wa fudda,chaalaahum kabiir al‑hurraas.
Wa kan le l‑amad al‑itneen wa l‑hoot al‑kabiir wa l‑hiitaan al‑mutaharrikiin al‑sanaʼaahum al‑malik Suleymaan le beet Allah,wazin nahaashum ma maʼruuf min al‑katara.
Wa l‑amuud al‑awwalaani,tuulah 18 duraaʼ wa l‑amuud da khatto foogah raas hana nahaas al‑tuulah 3 duraaʼ wa muhawwag be salaasil al‑murassas fooghum rummaan wa kulluhum ke min nahaas.Wa l‑amuud al‑taani,sunʼitah sawa sawa misil al‑amuud al‑awwalaani be salaasilah.
Wa battaan kabiir al‑hurraas karab Saraaya kabiir rujaal al‑diin wa Safanya raajil al‑diin al‑naayib wa l‑hurraas al‑talaata hana madkhal beet Allah.
Wa min al‑madiina,karab kabiir waahid al‑mukallaf be l‑rujaal al‑muhaaribiin wa khamsa naas min khaddaamiin al‑malik al‑ligoohum fi lubb al‑madiina.Wa karab battaan al‑kaatib hana khaayid al‑deech,hu al‑mukallaf be jannidiin al‑chaʼab fi l‑askariiye wa 60 raajil min al‑chaʼab al‑gaaʼidiin fi l‑madiina.
Wa Nabuuzaradaan kabiir al‑hurraas karabaahum masaajiin wa waddaahum le malik Baabil fi Ribla.
Wa malik Baabil katalaahum hinaak fi Ribla fi balad Hamaat.Wa be misil da,kulla naas balad Yahuuza waddoohum fi l‑khurba baʼiid min arduhum.
Wa kan le l‑naas al‑faddalo fi balad Yahuuza,humman al‑Nabuukhadnasar malik Baabil khallaahum,hu darraj Gadaalya wileed Akhigaam wileed Chaafaan haakim fooghum.
Wa wakit kulla khuyyaad al‑askar hana mamlakat Yahuuza wa kulla naashum simʼo kadar malik Baabil darrajah le Gadaalya haakim,gammo macho leyah fi Misfa.Wa l‑naas dool humman Ismaaʼiil wileed Natanya wa Yuuhanaan wileed Gaarih wa Saraaya wileed Tanhuumat min hillit Natuufa wa Yazanya min hillit Maʼaaka.
Wa Gadaalya halaf leehum wa le naashum wa gaal : Ma takhaafo min masaaʼiil al‑Baabiliyiin.Agoodu fi l‑balad wa akhdumu tihit sultit malik Baabil wa akiid da yabga leeku adiil. 
Wa laakin fi l‑chahar al‑saabiʼ,Ismaaʼiil wileed Natanya wileed Alichamaʼ min zurriiyit al‑mamlaka ja maʼa achara rujaal wa darabooh le Gadaalya wa katalooh,hu wa naas min balad Yahuuza wa l‑Baabiliyiin al‑gaaʼidiin maʼaayah fi hillit Misfa.
Wa khalaas fi l‑bakaan da,kulla chaʼab mamlakat Yahuuza,kan kabiir walla sakhiir walla kubaaraat al‑askar kula,gammo wa macho balad Masir achaan khaafo min al‑Baabiliyiin.
Wa fi sanit 37 min waddo Yuyakiin malik mamlakat Yahuuza fi l‑khurba fi Baabil,darrajo Awiil Maruudak malik fi Baabil.Wa fi yoom 27 hana chahri 12 hana l‑sana di,Awiil Maruudak afa Yuyakiin malik mamlakat Yahuuza wa talagah min al‑sijin.
Wa l‑malik hajja leyah be kalaam halu wa darrajah fi bakaan aali ziyaada min al‑muluuk al‑aakhariin al‑gaaʼidiin maʼaayah fi Baabil.
Wa malik Baabil khayyar khulgaan Yuyakiin hana l‑sijin wa khallaah yaakul maʼaayah daayman fi dabalaaytah fi kulla muddit hayaatah.
Wa be misil da fi kulla muddit hayaatah,Yuyakiin ligi riise samhe min malik Baabil.
Adam wilid Chiitwa Chiit wilid Anuuch.
Wa Anuuch wilid Khinaanwa Khinaan wilid Mahlaliilwa Mahlaliil wilid Yaarad.
Wa Yaarad wilid Akhnuukhwa Akhnuukh wilid Matuuchalahwa Matuuchalah wilid Laamak.
Wa Laamak wilid Noohwa Nooh wilid awlaad talaata wa humman Saam wa Haam wa Yaafas.
Wa awlaad Yaafas humman Guumar wa Maajuuj wa Maadaay wa Yawaan wa Tuubal wa Maachak wa Tiraas.
Wa awlaad Guumar humman Achkanaaz wa Diifat wa Tugarma.
Wa awlaad Yawaan humman Aliicha wa Tarchiich wa Kittiim wa Rudaaniim.
Wa awlaad Haam humman Kuuch wa Misraayim wa Fuut wa Kanʼaan.
Wa awlaad Kuuch humman Saba wa Hawiila wa Sabta wa Raʼma wa Sabtaka.Wa awlaad Raʼma humman Chaba wa Dadaan.
Wa Kuuch wilid Nimruud.Wa Nimruud hu awwal raajil faaris fi l‑ard.
Wa Misraayim jaab gabaayil Luud wa Anaam wa Lahaab wa Naftuuh
wa Fatruus wa Kasluuh wa Kaftuur.Wa min gabiilat Kasluuh bas marago al‑Filistiyiin.
Wa Kanʼaan wilid Siduun wileedah al‑bikir wa baʼadah wilid Hitta.
Wa hu bas jaab gabaayil al‑Yabuusiyiin wa l‑Amuuriyiin wa l‑Girgaachiyiin
wa l‑Hiwwiyiin wa l‑Arkhiyiin wa l‑Siiniyiin
wa l‑Arwadiyiin wa l‑Samaariyiin wa l‑Hamaatiyiin.
Wa awlaad Saam humman Ilaam wa Achuur wa Arfakchaad wa Luud wa Araam wa Uus wa Huul wa Gaatar wa Maachak.
Wa Arfakchaad wilid Chaalahwa Chaalah wilid Ibaar.
Wa Ibaar wilid awlaad itneen.Al‑waahid usmah Faalag (maʼanaatah gisim) achaan fi zamanah al‑ard gassamooha.Wa akhuuh usmah Yakhtaan.
Wa awlaad Ibraahiim humman Ishaakh wa Ismaaʼiil.
Wa di hi zurriiyit Ismaaʼiil.Wa awlaadah humman Nabayuut al‑bikir wa Khidaar wa Adabiil wa Mibsaam
wa Michmaʼ wa Duuma wa Massa wa Hadad wa Tiima
wa Yatuur wa Nafiich wa Gidma.Wa dool kulluhum awlaad Ismaaʼiil.
Wa iyaal Gatuura sirriiyit Ibraahiim humman Zimraan wa Yagchaan wa Madaan wa Midyaan wa Yachbaakh wa Chuwah.Wa Yagchaan wilid Chaba wa Dadaan.
Wa iyaal Midyaan humman Iifa wa Ifir wa Hanuuk wa Abiidaʼ wa Alidaaʼa.Wa dool kulluhum iyaal Gatuura.
Wa Ibraahiim wilid Ishaakh.Wa awlaad Ishaakh humman Isuu wa Israaʼiil.
Wa awlaad Isuu humman Alifaaz wa Raʼuwiil wa Yaʼuuch wa Yaʼlaam wa Khuurah.
Wa awlaad Alifaaz humman Teemaan wa Umaar wa Saafi wa Gaʼtaam wa Khinaaz wa Timnaaʼ wa Amaalikh.
Wa awlaad Raʼuwiil humman Nahat wa Zaarah wa Chamma wa Mizza.
Wa awlaad Saʼiir humman Luutaan wa Chuubaal wa Sibʼuun wa Aana wa Diichuun wa Isar wa Diichaan.
Wa awlaad Luutaan humman Huuri wa Huumaam.Wa akhut Luutaan usumha Timnaaʼa.
Wa awlaad Chuubaal humman Alwaan wa Manaahat wa Ibaal wa Chafi wa Unaam.Wa awlaad Sibʼuun humman Ayya wa Aana.
Wa wileed Aana hu Diichuun.Wa awlaad Diichuun humman Hamraan wa Achbaan wa Yitraan wa Karaan.
Wa awlaad Isar humman Bilhaan wa Zaʼwaan wa Akhaan.Wa awlaad Diichaan humman Uus wa Araan.
Wa daahu asaame al‑muluuk al‑hakamo fi balad Adoom wa da gubbaal Bani Israaʼiil ma induhum malik.Wa hummanBaalaʼ wileed Baʼuur hakam wa usum hillitah Dinhaaba.
Wa Baalaʼ maat wa Yubaab wileed Zaarah min hillit Busra hakam fi badalah.
Wa Yubaab maat wa Huchaam min balad Teemaan hakam fi badalah.
Wa Huchaam maat wa Haddaad wileed Badaad hakam fi badalah.Wa hu bas al‑annasar fi gabiilat Midyaan fi balad Muwaab wa hillitah usumha Awiit.
Wa Haddaad maat wa Samla min Masriikha hakam fi badalah.
Wa Samla maat wa Chaawuul min hillit Rahubuut al‑Bahar hakam fi badalah.
Wa Chaawuul maat wa Baʼal Hanaan wileed Akbuur hakam fi badalah.
Wa Baʼal Hanaan maat wa Haddaad hakam fi badalah wa usum hillitah Faaʼu.Wa usum martah Mahiitabiil bineeyit Matrid wa hi di bineeyit Meedahab.
Wa daahu awlaad Israaʼiil.Wa humman Raʼuubiin wa Chimʼuun wa Laawi wa Yahuuza wa Yassaakar wa Zabuluun
wa Daan wa Yuusuf wa Banyaamiin wa Naftaali wa Gaad wa Achiir.
Wa awlaad Yahuuza humman Iir wa Unaan wa Chiila.Wa iyaalah al‑talaata dool wildathum leyah martah al‑Kanʼaaniiye wa hi bineeyit Chuuʼ.Wa laakin Iir bikir Yahuuza bigi naadum fasil giddaam Allah wa Allah jaʼal leyah al‑moot.
Wa Taamaar marit wileed Yahuuza wildat le Yahuuza awlaad itneen wa humman Faaris wa Zaarah.Wa iyaal Yahuuza kulluhum humman khamsa.
Wa awlaad Faaris humman Hasruun wa Haamul.
Wa awlaad Zaarah humman Zimri wa Itaan wa Heemaan wa Kalkuul wa Daaraʼ.Wa iyaal Zaarah kulluhum humman khamsa.
Wa Akaarhu wileed Karmi.Hu bas al‑jaab barjaal fi Bani Israaʼiil wakit isi Allah wa chaal min al‑khumaam al‑haraam.
Wa Itaan wilid Azarya.
Wa awlaad Hasruun humman Yarhamiil wa Raam wa Kaluubaay.
Wa Raam wilid Aminadaabwa Aminadaab wilid Nahchuun,cheekh Bani Yahuuza.
Wa Nahchuun wilid Salmawa Salma wilid Buʼaaz.
Wa Buʼaaz wilid Ubeedwa Ubeed wilid Yassa.
Wa Yassa wilid Aliyaab al‑bikir wa Abinadaab al‑taani wa Chimʼa al‑taalit
wa Nataniil al‑raabiʼ wa Raddaay al‑khaamis
wa Usaam al‑saadis wa Dawuud al‑saabiʼ.
Wa akhwaathum hinna Saruuya wa Abigaayil.Wa awlaad Saruuya humman talaata,Abichaay wa Yuwaab wa Asaahiil.
Wa Abigaayil wildat Amaasa wa abu Amaasa hu Yatar al‑Ismaaʼiili.
Wa Kaalib wileed Hasruun wilid awlaad min awiinah Azuuba wa Yariʼuut.Wa awlaadah humman Yachaar wa Chuubaab wa Arduun.
Wa Azuuba maatat wa Kaalib akhad mara aakhara usumha Afraata wa hi wildat leyah wileed usmah Huur.
Wa Huur wilid Uuriwa Uuri wilid Basaliil.
Wa wakit Hasruun indah 60 sana,akhad bineeyit Makiir jidd al‑Gilʼaadiyiin.Wa hi wildat leyah wileed usmah Saguub.
Wa Saguub wilid Yayiir wa hu bas al‑indah 23 hillaal fi balad Gilʼaad.
Wa laakin al‑Gachuuriyiin wa l‑Araamiyiin chaalo furgaan Yayiir wa madiinat Khanaat wa l‑hillaal al‑taabʼiinha wa kulluhum ke adadhum 60.Wa kulla l‑naas al‑saakniin fi l‑bakaan da,humman min zurriiyit Makiir abu Gilʼaad.
Wa baʼad moot Hasruun fi hillit Afraata,Kaalib akhad Abiiya marit Hasruun wa hi wildat leyah wileed usmah Achhuur.Wa Achhuur da,hu bas al‑bana madiinat Takhuuʼa.
Wa wileed al‑bikir hana Hasruun hu Yarhamiil.Wa Yarhamiil wilid awlaad wa humman Raam al‑bikir wa Buuna wa Uraan wa Usaam wa Akhiiya.
Wa Yarhamiil akhad mara aakhara usumha Ataara.Wa hi wildat leyah wileed usmah Unaam.
Wa awlaad Raam bikir Yarhamiil humman Maʼas wa Yaamiin wa Ikhaar.
Wa awlaad Unaam humman Chammaay wa Yaadaʼ.Wa awlaad Chammaay humman Nadaab wa Abichuur.
Wa usum marit Abichuur di Abihaayil.Wa hi wildat leyah awlaad wa humman Ahbaan wa Muliid.
Wa awlaad Nadaab humman Saalid wa Affaayim.Wa Saalid maat bala wileed.
Wa Affaayim wilid Yichʼiwa Yichʼi wilid Chichaanwa Chichaan wilid Ahlaay.
Wa awlaad Yaadaʼ akhu Chammaay humman Yatar wa Yuunataan.Wa Yatar maat bala wileed.
Wa awlaad Yuunataan humman Faalat wa Zaaza.Wa dool kulluhum min zurriiyit Yarhamiil.
Wa Chichaan ma indah awlaad laakin indah banaat bas.Wa Chichaan indah abid waahid Masri usmah Yarhaʼ.
Wa Chichaan jawwaz bineeytah le Yarhaʼ abdah wa hi wildat wileed usmah Attaay.
Wa Attaay wilid Naataanwa Naataan wilid Zabaad.
Wa Zabaad wilid Aflaalwa Aflaal wilid Ubeed.
Wa Ubeed wilid Yaahuwa Yaahu wilid Azarya.
Wa Azarya wilid Haalaswa Haalas wilid Alʼaasa.
Wa Alʼaasa wilid Sismaaywa Sismaay wilid Challuum.
Wa Challuum wilid Yakhamyawa Yakhamya wilid Alichamaʼ.
Wa Kaalib akhu Yarhamiil wilid Miichaʼ wa Mariicha.Wa Miichaʼ da bas al‑bikir wa hu abu Ziif.Wa Mariicha da hu abu Habruun.
Wa Habruun wilid Khuurah wa Tafuuh wa Raakhim wa Chamaʼ.
Wa Chamaʼ wilid Rahamwa Raham wilid Yarukhaʼaam.Wa Raakhim wilid Chammaay
wa Chammaay wilid Maaʼoonwa Maaʼoon wilid Beet Suur.
Wa Kaalib indah sirriiye usumha Ayfa wa hi jaabat leyah iyaal wa humman Harraan wa Mussa wa Gaaziz.Wa Harraan wilid wileed wa usmah Gaaziz.
Wa awlaad Yahdaay humman Ragam wa Yuutaam wa Giichaan wa Faalat wa Iifa wa Chaʼaf.
Wa sirriiyit Kaalib al‑usumha Maʼaaka jaabat iyaal wa humman Chabar wa Tirhaana.
Wa battaan jaabat Chaʼaf abu Madmanna wa Cheewa abu Makbiina wa Gibeeʼa.Wa ziyaada min da,Kaalib indah bineeye usumha Aksa.
Wa daahu zurriiye aakhara hana Kaalib.Min martah Afraata,Kaalib wilid wileedah al‑bikir usmah Huur.Huur wilid talaata awlaad wa humman Chuubaal hu al‑bana hillit Kharyat Yaʼariim
wa Salma hu al‑bana hillit Beet Laham wa Hariif hu al‑bana hillit Beet Gadiir.
Wa Chuubaal bana Kharyat Yaʼariim wa zurriiytah humman sukkaan hillit Haruwa wa nuss sukkaan hillit Manaahat.
Wa khuchuum buyuut Kharyat Yaʼariim humman al‑Yitriyiin wa l‑Fuutiyiin wa l‑Chumaatiyiin wa l‑Michraaʼiyiin.Wa minhum humman dool bas marago Bani Sarʼaat wa Bani Achtawuul.
Wa zurriiyit Salma humman naas Beet Laham wa hillit Natuufa wa Ataruut Beet Yuwaab wa nuss sukkaan Manaahat wa l‑Suurʼiyiin.
Wa khuchuum buyuut al‑kuttaab al‑saakniin fi Yaʼbiis humman Bani Tirʼaat wa Bani Chimʼaat wa Bani Suukaat.Wa dool bas al‑Khiiniyiin al‑marago min zurriiyit Hammat jidduhum le Bani Rikaab.
Wa daahu awlaad Dawuud al‑wildoohum leyah fi Hibruun.Amnuun al‑bikir wa ammah usumha Akhinuuʼam min hillit Yazraʼiil.Wa l‑taani usmah Danyaal wa ammah usumha Abigaayil min hillit Karmal.
Wa l‑taalit Abchaluum wa ammah usumha Maʼaaka bineeyit Talmaay malik balad Gachuur.Wa l‑raabiʼ Aduniiya wa ammah usumha Haggiit.
Wa l‑khaamis Chafatya wa ammah usumha Abitaal.Wa l‑saadis Yitraʼaam wa ammah usumha Agla marit Dawuud.
Wa dool awlaad Dawuud al‑sitte al‑wildoohum leyah fi wakit hu hakam sabʼa sana wa sitte chahar fi Hibruun.Wa baʼad da,hakam 33 sana fi Uruchaliim.
Wa daahu awlaad Dawuud al‑wildoohum leyah fi Uruchaliim.Humman Chimʼa wa Chuubaab wa Naataan wa Suleymaan wa l‑arbaʼa dool ammuhum usumha Batchaabaʼ bineeyit Amiyiil.
Wa Dawuud indah awlaad aakhariin wa humman Yibhaar wa Alichamaʼ wa Alifaalat
wa Nuga wa Nafag wa Yafiiʼa
wa Alichamaʼ wa Aliyaadaʼ wa Alifaalat adadhum tisʼa iyaal.
Wa dool kulluhum ke iyaal Dawuud bala iyaal sirriiyaatah.Wa indah bineeye waahide usumha Taamaar.
Wa Suleymaan wilid Rahabʼaamwa Rahabʼaam wilid Abiiyawa Abiiya wilid Aasawa Aasa wilid Yahuuchafat
wa Yahuuchafat wilid Yahuuraamwa Yahuuraam wilid Akhazyawa Akhazya wilid Yuwaach
wa Yuwaach wilid Amasyawa Amasya wilid Uzziiyawa Uzziiya wilid Yuutaam
wa Yuutaam wilid Ahaazwa Ahaaz wilid Hizkhiiyawa Hizkhiiya wilid Manassa
wa Manassa wilid Aamuunwa Aamuun wilid Yuuchiiya.
Wa iyaal Yuuchiiya humman al‑bikir Yuuhanaan wa l‑taani Yahuuyakhim wa l‑taalit Sidkhiiya wa l‑raabiʼ Challuum.
Wa Yahuuyakhim wilid Yuyakiin wa Sidkhiiya.
Wa Yuyakiin al‑waddooh masjuun fi balad Baabil,iyaalah humman Chaltiyiil
wa Malkiiraam wa Fadaaya wa Chanaasar wa Yakhamya wa Huchamaʼ wa Nadabya.
Wa awlaad Fadaaya humman Zarubaabil wa Chimʼi.Wa Zarubaabil indah awlaad itneen humman Machullam wa Hananya wa akhuthum Chaluumiya.
Wa Zarubaabil indah khamsa awlaad aakhariin wa humman Hachuuba wa Uhaal wa Barakya wa Hasadya wa Yuchab Hasad.
Wa zurriiyit Hananya humman Falatya wa Yachaʼya wa awlaad Rafaaya wa awlaad Arnaan wa awlaad Ubadya wa awlaad Chakanya.
Wa Chakanya jaab sitte awlaad wa humman Chamaʼya wa Hattuuch wa Yigaal wa Bariih wa Naʼarya wa Chaafaat.
Wa Naʼarya jaab awlaad talaata wa humman Aliyuʼnaay wa Hizkhiiya wa Azrikhaam.
Wa Aliyuʼnaay jaab awlaad sabʼa wa humman Hudawya wa Alyaachib wa Falaaya wa Akhuub wa Yuuhanaan wa Dalaaya wa Anaani.
Wa awlaad Yahuuza humman Faaris wa Hasruun wa Karmi wa Huur wa Chuubaal.
Wa Chuubaal wilid Raayawa Raaya wilid Yahat.Wa Yahat wilid Akhumaay wa Laahad.Wa minhum humman dool bas marago khuchuum buyuut Bani Sarʼaat.
Wa daahu awlaad abu Itaam humman Yazraʼiil wa Yichma wa Yidbaach wa akhuthum usumha Haslalfuuni.
Wa Huur bikir Afraata bana hillit Beet Laham wa hu indah awlaad itneen wa humman Fanuwiil al‑bana hillit Gaduur wa Izaar al‑bana hillit Huucha.
Wa Achhuur abu Takhuuʼa akhad awiin tineen,al‑waahide usumha Heela wa l‑aakhara usumha Naʼara.
Wa Naʼara jaabat leyah arbaʼa awlaad wa humman Akhuzzaam wa Hiifar wa Tiimni wa Akhchataari.
Wa awlaad Heela humman Sarat wa Suuhar wa Atnaan.
Wa Guus wilid Anuub wa Hasubiiba wa khuchuum buyuut Akharhiil wileed Haruum.
Wa fi naadum usmah Yaʼbiis wa hu bigi naadum muhtaram ziyaada min akhwaanah.Wa ammah sammatah Yaʼbiis achaan hi wildatah fi taʼab.
Yaʼbiis saʼal Allah wa gaal : Ya Allah Ilaah Bani Israaʼiil,baarikni wa wassiʼ ardi wa ahfadni wa tarrif minni al‑charr wa l‑taʼab. Wa Allah antaah le Yaʼbiis kulla cheyy al‑hu saʼalah.
Wa Kaluub akhu Chuuha wilid Mahiirwa Mahiir wilid Achtuun.
Wa Achtuun wilid Beet Raafa wa Faasih wa Tahinna.Wa Tahinna da,hu bas al‑bana hillit Nahaach.Wa l‑naas dool sakano fi hillit Riika.
Wa awlaad Khinaaz humman Utniyiil wa Saraaya.Wa Utniyiil wilid Hataat.
Wa Maʼuunutaay wilid Ufra.Wa Saraaya wilid Yuwaab jidduhum le naas al‑saakniin Gi Harachiim (maʼanaatah waadi Haddaad).
Kaalib wileed Yafuuna wilid awlaad wa humman Iiru wa Iila wa Naʼam.Wa Iila wilid Khinaaz.
Wa awlaad Yahalaaliil humman Ziif wa Ziifa wa Tiirya wa Asariil.
Wa Huudiiya akhad akhut Naham wa zurriiyithum humman Bani Garmi al‑saakniin hillit Khaʼiila wa l‑Maʼaakiyiin al‑saakniin hillit Achtamuuʼa.
Wa awlaad Chiimuun humman Amnuun wa Rinna wa Banhanaan wa Tiiluun.Wa awlaad Yichʼi humman Zuheet wa Banzuheet.
Wa zurriiyit Chiila wileed Yahuuza humman Iir al‑bana hillit Liika wa Laʼda al‑bana hillit Mariicha wa l‑gabaayil al‑yasnaʼo al‑gumaach hana kattaan fi hillit Beet Achbiiʼa.
Wa Chiila hu jiddah le Yukhiim wa jidd sukkaan hillit Kuziiba wa jidd Yuwaach wa Saraaf wa humman akhado leehum awiin min Muwaab hatta gabbalo sakano fi Laham wa kulla l‑cheyy da bigi zamaan.
Wa humman haddaad wa saakniin fi hillit Nataaʼim wa Gadiira jamb al‑malik wa yakhdumu leyah.
Wa awlaad Chimʼuun humman Namuwiil wa Yaamiin wa Yariib wa Zaarah wa Chaawuul.
Wa Chaawuul wilid Challuumwa Challuum wilid Mibsaamwa Mibsaam wilid Michmaʼ.
Wa Michmaʼ wilid Hammuwiilwa Hammuwiil wilid Zakkuurwa Zakkuur wilid Chimʼi.
Wa Chimʼi wilid 16 wulaad wa 6 banaat laakin akhwaanah al‑aakhariin ma induhum iyaal katiiriin.Wa fi chaan da,gabiilat Chimʼuun ma zaadat katiir misil gabiilat Yahuuza.
Wa humman sakano fi Biir Sabʼa wa Mulaada wa Hasar Chuuʼal
wa Bilha wa Asam wa Tuulad
wa Batuwiil wa Hurma wa Sikhlaag
wa Beet Markabuut wa Hasar Suusiim wa Beet Biri wa Chaʼaraayim.Wa dool hillaalhum al‑sakano fiihum lahaddi hukum al‑malik Dawuud.
Wa humman sakano fi khamsa hillaal aakhariin wa humman Itaam wa Een wa Rimmuun wa Tuukan wa Achan
wa kulla hillaal al‑muhawwigiin al‑mudun dool lahaddi hillit Baʼal.Wa da bas bakaan maskanhum wa sajjalo asaameehum.
Wa humman macho ale madkhal hillit Gaduur lahaddi sabaah le l‑waadi achaan yalgo bakaan marʼa le khanamhum.
Wa humman ligo bakaan marʼa sameh wa balad wasiiʼe wa haadiye wa indaha raaha.Wa l‑naas al‑sakano zamaan fi l‑bakaan da,humman min zurriiyit Haam.
Wa laakin al‑naas dool jo fi l‑bakaan da fi wakit Hizkhiiya malik balad Yahuuza.Wa dammaro kulla khiyam wa masaakin hana zurriiyit Haam wa dammaro kulla l‑chaʼab wa bigo ma fiihum lahaddi l‑yoom.Wa baʼad da,humman sakano fi badalhum achaan fi l‑bakaan da fiyah marʼa le khanamhum.
Wa waahidiin min zurriiyit Chimʼuun macho fi jibaal Saʼiir.Wa adadhum 500 raajil wa fi raashum Falatya wa Naʼarya wa Rafaaya wa Uzziyiil kulluhum awlaad Yichʼi.
Wa humman katalo kulla l‑Amaalikh al‑faddalo.Wa sakano fi l‑bakaan da lahaddi l‑yoom.
Wa Raʼuubiin hu bikir Israaʼiil.Wa achaan hu dakhal fi marit abuuh,hagg bukuuriiytah antooh le iyaal Yuusuf al‑hu kula wileed Israaʼiil.Wa be da,Raʼuubiin ma ligi hagg al‑bukuuriiye.
Wa hatta kan Yahuuza bigi chadiid min akhwaanah wa yamrug minnah al‑malik kula,hagg al‑bukuuriiye antooh le Yuusuf.
Wa awlaad Raʼuubiin bikir Israaʼiil hummanHanuuk wa Fallu wa Hasruun wa Karmi.
Wa Yuwiil wilid Chamaʼyawa Chamaʼya wilid Juujwa Juuj wilid Chimʼi
wa Chimʼi wilid Miikawa Miika wilid Raayawa Raaya wilid Baʼal.
Wa Biira wileed Baʼal hu cheekh hana gabiilat Raʼuubiin.Wa Takhlat Falaasar malik balad Achuur karabah wa waddaah fi l‑khurba.
Wa daahu sajjalo asaame akhwaan Biira al‑min khachum beetah hasab zurriiyithum.Al‑awwalaani Yaʼiyiilwa baʼadah Zakariiya
wa Baalaʼ hu wileed Azaaz wileed Chamaʼ wileed Yuwiil.Wa daahu zurriiyit Raʼuubiin al‑saakniin fi l‑mantaga al‑gaaʼide been hillit Aruuʼir fi l‑junuub wa jabal Nabu wa hillit Baʼal Maaʼoon fi l‑munchaakh.
Wa fi l‑sabaah kamaan,humman sakano fi khachum al‑sahara al‑maachi lahaddi bahar al‑Furaat achaan humman induhum bahaayim katiiriin fi balad Gilʼaad.
Wa fi wakit al‑malik Chaawuul,naas zurriiyit Raʼuubiin haarabo Bani Haajar wa annasaro fooghum.Wa sakano fi furgaanhum fi kulla l‑mantaga al‑sabaah le balad Gilʼaad.
Wa zurriiyit Gaad sakano mugaabiliin zurriiyit Raʼuubiin fi balad Baachaan lahaddi huduud Salka.
Wa l‑aayila al‑awwalaaniiye hi hint Yuwiil wa waraayah aayilat Chaafaam wa Yaʼnaay wa Chaafaat kulluhum fi Baachaan.
Wa maʼaahum sabʼa aayilaat aakhariin wa humman Mikaayiil wa Machullam wa Chabaʼ wa Yuraay wa Yaʼakaan wa Ziiʼ wa Ibaar.
Wa di l‑zurriiye al‑maragat min Abihaayil.Wa Abihaayil hu wileed Huuriwa Huuri wileed Yaaruuhwa Yaaruuh wileed Gilʼaadwa Gilʼaad wileed Mikaayiilwa Mikaayiil wileed Yachiichaaywa Yachiichaay wileed Yahduwa Yahdu wileed Buuz.
Wa Akhi hu wileed Abdiyiil wa wileed wileedah le Guuni.Wa hu bas kabiir hana kulla l‑aayilaat dool.
Wa kulla aayilaat Gaad sakano fi Gilʼaad wa fi Baachaan wa fi l‑hillaal al‑taabʼiin leehum wa fi bakaanaat al‑marʼa hana Chaaruun lahaddi huduudhum.
Wa kulla l‑naas al‑gabiila di sajjalo usumhum fi wakit Yuutaam malik Bani Yahuuza wa Yarubaʼaam malik Bani Israaʼiil.
Wa gabiilat Raʼuubiin wa gabiilat Gaad wa nuss gabiilat Manassa,humman kulla induhum 44 760 rujaal fahaliin al‑yaʼarfu yistaʼmalo al‑daraga wa l‑seef wa l‑nuchchaab wa jaahiziin le l‑harib.
Wa humman haarabo Bani Haajar wa zurriiyit Yatuur wa Nafiich wa Nudaab.
Wa fi wakt al‑harba di,humman koorako le l‑Rabb le yafzaʼhum achaan humman mutawakkiliin aleyah.Wa hu khibil suʼaalhum wa nasaraahum fi Bani Haajar wa l‑naas al‑maʼaahum.
Wa humman nahabo bahaayim katiiriin,50 000 ibil wa 250 000 khanam wa 2 000 hamiir.Wa karabo 100 000 naas masaajiin
wa katalo naas katiiriin achaan al‑harib da,al‑Rabb bas amar beyah.Wa humman sakano fi badalhum lahaddi l‑wakit al‑waddoohum fi l‑khurba.
Wa zurriiyit nuss gabiilat Manassa sakano fi l‑balad min Baachaan lahaddi Baʼal Harmuun wa Saniir wa jabal Harmuun.Humman katiiriin marra waahid.
Wa daahu asaame kubaaraat aayilaathum.Humman Ifir wa Yichʼi wa Aliyiil wa Azriyiil wa Irmiya wa Hudawya wa Yahdiyiil.Humman dool rujaal furraas wa gaadriin wa kubaaraat aayilaathum.
Wa laakin fi l‑akhiir naas gabiilat Raʼuubiin wa gabiilat Gaad wa nuss gabiilat Manassa iso Allah Rabb juduudhum.Wa humman achcharmato maʼa ilaahaat aakhariin wa abadoohum.Wa dool ilaahaat al‑chuʼuub al‑dammaraahum al‑Rabb min giddaamhum.
Wa khalaas,Allah Ilaah Bani Israaʼiil lazza Fuul malik balad Achuur wa hu al‑usmah Takhlat Falaasar.Wa Takhlat Falaasar ja chaal gabiilat Raʼuubiin wa gabiilat Gaad wa nuss gabiilat Manassa.Wa waddaahum fi l‑khurba fi balad Achuurfi hillaal Halah wa Haabur wa Haara wa gariib le bahar Guzaan.Wa humman saakniin hinaak lahaddi l‑yoom.
Wa awlaad Laawi humman Girchuun wa Gahaat wa Maraari.
Wa awlaad Gahaat humman Amraam wa Yishaar wa Habruun wa Uzziyiil.
Wa awlaad Amraam humman Haaruun wa Muusa wa Mariyam.Wa awlaad Haaruun humman Nadaab wa Abiihu wa Aliʼaazar wa Itamaar.
Wa Aliʼaazar wilid Fiinhaaswa Fiinhaas wilid Abichuuʼ
wa Abichuuʼ wilid Bukhiwa Bukhi wilid Uzzi
wa Uzzi wilid Zarahyawa Zarahya wilid Marayuut
wa Marayuut wilid Amaryawa Amarya wilid Akhituub
wa Akhituub wilid Saduukhwa Saduukh wilid Akhimaaʼas
wa Akhimaaʼas wilid Azaryawa Azarya wilid Yuuhanaan
wa Yuuhanaan wilid Azarya.Wa Azarya hu bas al‑bigi raajil diin fi beet Allah al‑banaah Suleymaan fi Uruchaliim.
Wa Azarya wilid Amaryawa Amarya wilid Akhituub
wa Akhituub wilid Saduukhwa Saduukh wilid Challuum
wa Challuum wilid Hilkhiiyawa Hilkhiiya wilid Azarya
wa Azarya wilid Saraayawa Saraaya wilid Yuusaadikh.
Wa Yuusaadikh kula waddooh wakit Allah wadda naas balad Yahuuza wa sukkaan Madiinat al‑Khudus fi l‑khurba be iid Nabuukhadnasar malik Baabil.
Wa awlaad Laawi humman Girchuun wa Gahaat wa Maraari.
Wa daahu asaame awlaad Girchuun,humman Libni wa Chimʼi.
Wa awlaad Gahaat humman Amraam wa Yishaar wa Habruun wa Uzziyiil.
Wa awlaad Maraari humman Mahli wa Muuchi.Wa dool bas al‑juduud al‑anto asaameehum le khuchuum buyuut al‑Laawiyiin.
Wa Girchuun wilid Libniwa Libni wilid Yahatwa Yahat wilid Zimma
wa Zimma wilid Yuwaakhwa Yuwaakh wilid Idduwa Iddu wilid Zaarahwa Zaarah wilid Yaatraay.
Wa Gahaat wilid Aminadaabwa Aminadaab wilid Khuurahwa Khuurah wilid Assiir
wa Assiir wilid Alikhaanawa Alikhaana wilid Abiyaasafwa Abiyaasaf wilid Assiir
wa Assiir wilid Tahatwa Tahat wilid Uriyiilwa Uriyiil wilid Uzziiyawa Uzziiya wilid Chaawuul.
Wa awlaad Alikhaana humman Amaasaay wa Akhimuut.
Wa Akhimuut wilid Alikhaanawa Alikhaana wilid Suufaaywa Suufaay wilid Nahat
wa Nahat wilid Aliyaabwa Aliyaab wilid Yaruuhaamwa Yaruuhaam wilid Alikhaana.
Wa awlaad Samuwiil humman Yuwiil al‑bikir wa Abiiya al‑taani.
Wa Maraari wilid Mahliwa Mahli wilid Libniwa Libni wilid Chimʼiwa Chimʼi wilid Uzza
wa Uzza wilid Chimʼawa Chimʼa wilid Haggiiyawa Haggiiya wilid Asaaya.
Wa baʼad khatto al‑sanduug fi kheemat Allah,Dawuud anta al‑masʼuuliiye hint al‑khine le naas zurriiyit Laawi.
Gubbaal Suleymaan ma bana beet Allah fi Uruchaliim,al‑naas dool gaaʼidiin yisawwu khidmithum hana l‑khine giddaam al‑kheema wa hi kheemat al‑ijtimaaʼ.Wa humman sawwo khidmithum hasab al‑churuut.
Wa l‑naas dool maʼa iyaalhum gaaʼidiin yisawwu al‑khidme di.Wa min zurriiyit Gahaat,Heemaan kabiir al‑khannaayiin.Wa Heemaan da wileed Yuwiilwa Yuwiil wileed Samuwiil
wa Samuwiil wileed Alikhaanawa Alikhaana wileed Yaruuhaamwa Yaruuhaam wileed Aliyiilwa Aliyiil wileed Tuuh
wa Tuuh wileed Suufwa Suuf wileed Alikhaanawa Alikhaana wileed Mahatwa Mahat wileed Amaasaay
wa Amaasaay wileed Alikhaanawa Alikhaana wileed Yuwiilwa Yuwiil wileed Azaryawa Azarya wileed Safanya
wa Safanya wileed Tahatwa Tahat wileed Assiirwa Assiir wileed Abiyaasafwa Abiyaasaf wileed Khuurah
wa Khuurah wileed Yishaarwa Yishaar wileed Gahaatwa Gahaat wileed Laawiwa Laawi wileed Israaʼiil.
Wa be l‑nuss al‑zeenaay hana Heemaan,waagif rafiigah Asaaf.Wa Asaaf da wileed Barakyawa Barakya wileed Chimʼa
wa Chimʼa wileed Mikaayiilwa Mikaayiil wileed Baʼasiiyawa Baʼasiiya wileed Malkiiya
wa Malkiiya wileed Atniwa Atni wileed Zaarahwa Zaarah wileed Adaaya
wa Adaaya wileed Itaanwa Itaan wileed Zimmawa Zimma wileed Chimʼi
wa Chimʼi wileed Yahatwa Yahat wileed Girchuunwa Girchuun wileed Laawi.
Wa be l‑nuss al‑israay hana Heemaan,waagif Itaan min zurriiyit Maraari.Wa Itaan da wileed Khiichiwa Khiichi wileed Abdiwa Abdi wileed Malluuk
wa Malluuk wileed Hachabyawa Hachabya wileed Amasyawa Amasya wileed Hilkhiiya
wa Hilkhiiya wileed Amsiwa Amsi wileed Baaniwa Baani wileed Chaamar
wa Chaamar wileed Mahliwa Mahli wileed Muuchiwa Muuchi wileed Maraariwa Maraari wileed Laawi.
Wa akhwaanhum min gabiilat Laawi,humman bas al‑gaaʼidiin yisawwu kulla l‑khidme al‑tukhuss kheemat beet Allah.
Haaruun wa awlaadah,humman yigaddumu al‑dahaaya al‑muharragiin fi l‑madbah wa l‑bakhuur fi l‑mukhbar wa yisawwu kulla l‑khidme al‑tukhuss al‑bakaan al‑mukhaddas marra waahid.Wa yisawwu kaffaara le Bani Israaʼiil hasab amur Muusa abd al‑Rabb.
Wa daahu asaame zurriiyit Haaruun.Haaruun wilid Aliʼaazarwa Aliʼaazar wilid Fiinhaaswa Fiinhaas wilid Abichuuʼ
wa Abichuuʼ wilid Bukhiwa Bukhi wilid Uzziwa Uzzi wilid Zarahya
wa Zarahya wilid Marayuutwa Marayuut wilid Amaryawa Amarya wilid Akhituub
wa Akhituub wilid Saduukhwa Saduukh wilid Akhimaaʼas.
Wa daahu al‑mudun wa l‑furgaan al‑sakano fiihum zurriiyit Haaruun al‑min khachum beet Gahaat.Wa humman bas al‑awwalaaniyiin al‑ligo arduhum be amʼiyeedaat.
Wa antoohum madiina Hibruun fi ard gabiilat Yahuuza maʼa kulla bakaanaatha hana l‑sarha al‑mujaawiriinha.
Wa laakin al‑ziraaʼa hana l‑madiina di wa l‑hillaal dool antoohum le Kaalib wileed Yafuuna.
Wa Bani Israaʼiil anto kulla l‑mudun dool wa l‑bakaanaat al‑sarha le l‑Laawiyiin.
Wa antoohum al‑mudun dool be amʼiyeedaat min ard gabiilat Yahuuza wa Chimʼuun wa Banyaamiin.
Wa min ard nuss gabiilat Manassa ligo mudun Aniir wa Bilʼaam wa ayyi madiina be bakaanaatha hana l‑sarha.Wa da kulla ke le khuchuum buyuut zurriiyit Gahaat al‑aakhariin.
Wa zurriiyit Girchuun ale hasab khuchuum buyuuthum ligo mudun hana luju min ard nuss gabiilat Manassa.Wa l‑mudun dool humman Joolaan fi Baachaan wa Achtaruut wa ayyi madiina be bakaanaatha hana l‑sarha.

Al-hikma al-kabiire hint al-malik Suleymaan
Al-malik Suleymaan hu khani bilheen wa indah hikma kabbir.
Wa kulla l-naas ya’arfu hikimtah
Wa wakit induhum machaakil walla su’aal, yamchu leyah achaan yasma’o wasiyaatah
Wa fi wakit hukum hana l-malik Suleymaan, fiyah awiin itneen ga’adaat sawa wa ayye waahide indaha sakhiir.
Wa yoom waahid fi l-leel sakhiir hana mara waahide min al-awiin al-itneen deel maat.
Wa tawwaali ke, amm al-sakhiir di gammat baddalat sakhiirha al-mayyit be sakhiir jaaritha al-hayy.
Wa be fajur, amm al-sakhiir al-hayy chaafat sakhiir mayyit raagid jambaha.
Khalaas hi ma khassadat kadar al-sakhiir da hanaaha, laakin al-sakhiir da hana jaaritha.
Wa hi irfat kadar jaaritha sirgat sakhiirha.
Wa da jaab leehin duwaas chadiid ambeenaathin.
Wa khalaas, ambaakirtah macho bakaan al-malik Suleymaan achaan yigaddiman leyah muchkilithin wa yahkim ambeenaathin.
Wa wakit al-malik Suleymaan simi’ kalaamhin khalaas gaal : Ya askar,chuulu al-seef da wa agta’o al-sakhiir al-hayy da itneen.
Wa be misil da ayye mara talga nuss waahid.
Wa khalaas amm al-sakhiir al-hayy barjalat marra waahid.
Wa gaalat le l-malik : Min iznak ya l-malik al-kabiir, ma taktul al-sakhiir da laakin antiih le l-mara di achaan takurbah.
Wa laakin amm al-sakhiir al-mayyit gaalat : Ya l-malik, agta’ah al-sakhiir da itneen !
Wa be misil da walla ana nalgaah wa la hi talgaah.
Wa fi l-bakaan da, al-malik Suleymaan gaal le askarah : Ma taktulu al-sakhiir da.
Achaan al-mara al-ma tidoor kadar al-sakhiir da yagta’o itneen di,hi bas ammah. 
Antuuha sakhiirha.
Wa kulla l-cha’ab firho be l-charii’a di.
Wa ayyi waahid chakar Allah achaan anta le l-malik Suleymaan hikma kabiire.
Iyaali talaata al-waahid kan mafiih al-itneen ma bikhadumu…
Dool al-laday !
Kan gallooh ratan, wa kan zagalooh anbatan…
Da l-jinziir !
Bawrud ma bikhassil wijhah…
Da l-kalib !
Azrag mulaahah dihin…
Da l-cha’ar !
Da l-mukhbar !
Kan taar tiyeere,kan nazal hicheere,kan dardag daraadim tahlif tuguul naadum…
Derbah derb jamal be tirkitah fi l-chadar…
Da l-fundug !
Al-fiil maat,udaamah wagfaat…
Da l-kuuzi
Da l-marfa’iin !
Jimeeli, jimeel Yasiin, bichiil miya khamsiin….
Gi’editha, gi’edit naadum wa angar’itha angar’it khaadum…
Di l-kokko !
Di l-samukhay !
Da l-faggus !
Dabbat tihit wa bayyadat foog…
Di l-khalla !
Da l-humaar !
Amaamti raagde be naayitha, bamrug leeha suuf abiyad…
Da l-zurraa’ !
Amaamti raagde fi sariirha wa tinaggi fi awaawiirha…
Di l-beeday !
raasah wa ragabtah kulla khilibooh…
Da l-jamal !
Da l-diik !
Jidditi amsilee’e tabki bala wijee’e…
Min foog dull wa min tihit dull wa bahajji hadiis al-durr…
Da l-lisaan !
Al-hayy kabas al-mayyit, wa l-mayyit gamma bikoorik…
Bitti, bitt sultaan
Di l-jidaade !
Da l-farruj !
Jidditi Amm Ache titallif wa tatwi bireechha maache…
Di l-agrab !

Fiyah raajil waahid indah awlaad itneen.
Yoom waahid al-sakhayyar gaal le abuuh : Ya abuui, antiini al-warasa al-tiwaaliini.
Khalaas abuuh gamma gassam maalah le awlaadah al-itneen.
Ba’ad ayyaam al-wileed al-sakhayyar baa’ kulla cheyy al-abu anta leyah wa macha balad aakhara ba’iide.
Wa fi l-balad di sawwa amal cheen wa waddar kulla gursah.
Wakit gursah kullah kammal khalaas juu’ chadiid dakhal fi l-balad di wa l-wileed ma indah cheyy.
Wa macha yakhdim le raajil waahid fi l-balad di wa l-raajil da chaalah le yasrah leyah be l-khanaaziir. 
Wa l-wileed daayir yaakul akil hana l-khanaaziir wa laakin naadum ma antaah.
Khalaas ga’ad yifakkir.

Wa gaal : Fi beet abuui kulla l-khaddaamiin chab’aaniin bilheen lahaddi al-akil yifaddil. 
Wa hini ana mayyit min al-juu’. 
Hassa da khalli nigabbil fi beet abuui wa nuguul leyah : Ya abuui, ana sawweet khata leek inta wa giddaam Allah. 
Wa hassa da ma waajib battaan taj’alni misil wileedak. 
Laakin aj’alni misil waahid min khaddaamiinak.
Khalaas gamma maachi beet abuuh.

Wakit al-wileed lissa jaayi, abuuh chaafah min ba’iid wa hanna foogah bilheen. 
Khalaas jara laagaah wa hadanah wa habbaah.

Khalaas fi l-bakaan da, al-wileed gaal le abuuh :Ya abuui, ana sawweet khata leek inta wa giddaam Allah. 
Hassa da ma waajib battaan taj’alni misil wileedak.
Laakin abuuh gaal le khaddaamiinah : Ajala juubu leyah al-khalag al-sameh bilheen wa labbusuuh le wileedi. 
Wa dussu leyah khaatim fi iidah wa na’aal fi rijileenah. 
Wa juubu al-ijil al-samiin wa adbahooh. 
Khalli naakulu wa nafraho ! 
Aywa, wileedi al-dahaabah ja,awwal ja’altah mayyit wa hassa hiyi.
Hu waddar wa ana ligiitah.
Khalaas gammo yafraho.

Wa fi l-wakit da, wileedah al-bikir gaa’id yakhdim fi l-zere’. 
Wakit mugabbil, ja gariib le l-beet wa simi’ harakat al-nuggaara. 
Wa naada waahid min al-khaddaamiin wa sa’alah be l-cheyy al-haasil.
Wa l-khaddaam radda leyah : Akhuuk bas gabbal. 
Wa abuuk dabah leyah al-ijil al-samiin,achaan ligi wileedah tayyib

Khalaas al-wileed al-bikir zi’il wa ma yidoor yadkhul fi l-beet. 
Wa abuuh marag leyah wa talab minnah achaan yadkhul.
Laakin hu aba wa gaal le abuuh : Asma’, Ana gaa’id nakhdim leek min zamaan.
Abadan yoom waahid ana ma khaalaft kalaamak. 
Wa be da kula inta yoom waahid ma dabaht leyi khanamay sakhayre kula achaan nafrah ma’a rufugaani. 
Wa laakin wileedak al-gaa’id da tallaf kulla gursak ma’a l-azabaat. 
Wa wakit gabbal kamaan, kikkeef tadbah leyah al-ijil al-samiin ?
Abuuh gaal leyah : Ya wileedi, inta gaa’id ma’aayi daayiman. 
Wa kulla cheyy al-haggi da hanaak inta. 
Laakin waajib nafraho be l-farha di achaan akhuuk al-gaa’id da maat wa hiyi. 
Wa hu waddar wa ana ligiitah.
Al-abu al-saamah wileedah

Al-eeb misil wasakh al-dahar al-naas bichuufuuh.
Marraat al-naadum bisawwi cheyy be niiytah wa hu ma ba’arif kadar da bilammis charaf aw bajrah chu’uur al-aakhariin wa laakin al-aakhariin bichuufuuh.
Nasab wa nachab ma bukuun.
Nachab ma’anaatah mukhaasama.Kan akhadt mara, abbahaatha dool abbahaatak inta. Waajib tikarrimhum wa humman kulla yikarrumuuk. Laakin ma tagdar tuguul ma tidawwirhum achaan ma tagdar tabga nasiib wa battaan adu.
Al-buzaakh kan bazakhtah ma tuluggah.
Kan gult le naadum : Nantiik cheyy,timm kalaamak al-gultah leyah. Kan ma anteetah da misil dangart wa laggeet buzaakhak.
Kan naadum aba ma yitaabi’ halal hana al-naas al-jaabooh le yihillu beyah al-muchkila, ma tisaa’idah achaan kan saa’adtah raasah yabga gawi wa ma yitaabi’ kalaam al-naas.
Al-khaddaam laggaam.
Al-khaddaam antuuh yaakul achaan kan ma akal ma yagdar yisawwi al-khidime al-inta tidoorha minnah.
Daar al-bidin tatrud siyaadha achaan al-rafaahiya wa l-halu yibarjulu al-insaan. Wa kan ma fakkar adiil wa sabar, akiid yiwaddi nafsah fi l-ta’ab wa l-halaak.
Al-miskiin kan bikaayid al-sultaan,ma’anaatah yikhaalifah. Kan inta miskiin, afrah be maskanatak wa karrim al-haakim wa ma tikhaasimah. Kan khaasamtah kamaan, al-masal buguul leek inta matmuus.
Al-gudra ti’allim al-suraa’.
Kan tikoolif, al-gudra wa l-khuna yilizzuuk le ti’allim haal al-ma tanfa’.
Al-toor al-fahal kan kabiir misil chunu kula, ma yisaawi miya bahiima. Wa laakin kan raajil hakiim wa l-rujaal khattooh fi raashum wa gaa’id yuguudhum be chajaa’a, hu da akheer min miya raajil.
Jaawiz le l-dull la tijaawiz le l-kalaam.
Kan gaa’id tihit chadara agood giddaam al-dull. Laakin kan naadum gaa’id yihajji ma tagta’ kalaamah.
Al-iid ma taji fi l-miizaan.
Kan gaa’id usut naas walla khumaam kula, ma tazrug. Akuun taksir chokhol aw tifijj naadum achaan al-iid ma indaha miizaan.
Al-iyeene khawwaafa wa l-iideeye tallaafa.
Kan al-een tichiif al-khidime katiire kula, al-iid ma takhaaf. Kan badat takhdim tikammilah. Achaan da abda wa khalaas ajala ke tikammilah.
Al-kalaam ardeeb kan jambak bihaaymak.
Kan naadum jambak gaa’id yumuss ardeeb, inta kula tidoorah. Wa kan fiyah kalaam jambak, inta kula tihajji.
Al-chahar al-ma talda leek foogah naaga, la tahsibah min ayyaamak.
Ma tadkhul fi chu’uun al-aakhariin.Chiif al-bukhussak. Wa da misil inta tifakkir fi chahar al-naagtak gariib talda foogah achaan hi wa wileedha muhimmiin leek.
Al-jiiraan misil al-sunuun ma’a al-lisaan, bingardu.
Kan hasalat muchkila ambeenaatku inta wa jiiraanak, assaamaho le ti’iichu battaan sawa fi al-mufaahama wa l-salaam wa l-mahabba. Wa da misil al-lisaan wa l-sunuun bingardu wa laakin majbuuriin yi’iichu sawa.
Al-iicha bala maal malmaal.
Al-iicha fi l-fagur gaasiye laakin waajib al-sabur achaan al-sabur nasur.
Kan ma tagdar tihill al-muchkila walla tisawwi al-khidime al-bidooruuha minnak, ma tadkhul foogha.
Al-maafi bi’allimak al-rukhub.
Katarat al-wallaadaat taksir ragabat al-sakhiir.
Kan intu naas katiiriin fi khidime waahide, khallu naadum waahid bas yakhdimha wa l-aakhariin kamaan yisaa’uduuh fi l-khidime.
Al-sabur nasur.
Assallah be l-sabur achaan tinnasir fi su’uubaat al-haya.
Al-balad amcharr ma’anaatah al-bakaan al-foogah marad aw harba. Baariih ba’iid.
Al-khawwaaf yirabbi iyaalah.
Kan naadum ma yiwaddi nafsah fi l-halaak, da haafad le nafsah wa akuun indah hazz le umrah yabga tawiil wa yagdar yikabbir iyaalah.
Ma nagdaro abadan nibuu’u bagara al-indaha laban katiir wa ma nagdaro nitallugu mara al-indaha haal samha. Ma tikhalli chokhol al-adiil wa yanfa’ak.
Da al-humaar !
Jaayi min Zuuma taagiytah fi gadduumah...
Da al-buzaakh !
Di al-een !
Da al-sariir !
Toori toor fallaata bichiil ke ya gireenaatah...
Di al-tayyaara !
Di al-ibre wa al-kheet !
Tawiil bilhalwas wa ma billammas…

adaan
bagara
chadara
akil
almi
beet
buuta
chette
chaahi
darraaba
een
fiil
duud
dull
eech
eeb
fuul
fikir
iideen
iimaan
katiir
katkat
laban
lubya
kuuzi
kaas
kabich
manga
madiide
marad
nimir
naar
nuss
oom
hu oora
hi oorata
pappa
piyees
sukkar
sabur
tamur
toor
waral
wata
yalla
yoom
zere’
zurriiye
tchuruuru
tchalla
tchaktchaaka
Tchaad
Fi beet al-marfa’iin
Al-kalib wa al-ba’achoom wa al-arnab wa al-tees gammo saafaro.
Wa wakit maachiin, almi ja
Khalaas, gammo wa dakhalo fi beet al-marfa’iin wa ga’ado
Wa al-marfa’iin kula chaaf almi chaayil,Hu kula gamma ja fi beetah.Wa yalla, ligaahum
Al-ba’achoom gaal : « La, la, la, Abba Kabiir. Aniina jiina leek le tichawwif le safarna
Wa hassa’ fi al-derib, jaayibiin leek kabich kabiir. »
Wa ga’ado chiya wa Al-ba’achoom gaal le rufgaanah : « Fikirku chunu ? Yaatu kulla buguul fikrah. »
Al-ba’achoom gaal leehum : « Ana da fikri waahid bas
Al-rassaltah wa ja da, hu siidah ya’arfah fi raasah. »
Hu gaal le al-kalib : « Al-kalib, amchi chiifhum ke. Akuun al-kabich da khalabhum ? »
Al-kalib macha wa ma ja.
Hu gaal le al-arnab : « Arnab, amchi chiifhum ! Al-kabich da samiin bilheen, bakhlibhum. »
Al-arnab kulla machat wa ma jaat.
Hu gaal le al-tees : « Al-tees inta kula, al-ma indak faayde da, amchi chiifhum. »
Al-tees kula macha wa ma ja.
Wa illa faddal al-ba’achoom wiheedah
Al-ba’achoom hu kula gamma jara wa khalla al-marfa’iin
Wakit macha ba’iid, gaal leyah : « Abba Kabiir. Agood aafe! »
gechch
girgiit
guffa
guhha
gelbi
girbe
jadiid
jidaade
juwaad
jahal
jambah
juu’
jadiid
hatab
hamal
hille
huut
haami
hamal
hana
hille
amal
ana
ille
laham
dihin
usum
umur
umma
juwaad
guffa
suug
raas
riihe
rafiig
raajil
riyaal
Madiide le al-iyaal hana dagiig butuku wa fuul
Waajib tichiili :
dagiig butuku talaata jeenu sakhayyar
wa dagiig lubya jeenu sakhayyar waahid
wa marduud hana fuul chiya
wa warchaal yaabis hana hallum
wa mileh chiya
wa almi hana nuss leemuun
Kikkeef nisawwu al-madiide hana butuku ?
Khutti al-tahwa fi al-naar wa subbi foogah dagiig hana butuku wa agliih.
Wakit al-dagiig da bigi chiya ahmar wa binchamma halu, subbiih fi al-ma'uun.
Wa subbi almi fi al-burma wa khuttiiha fi al-naar.
Al-dagiig al-magli da, laayiih wa subbiih fi al-almi al-faayir wa khalli yufuur ma’aayah.
Al-marduud kula, ajjiniih be almi wa subbi fi al-burma.
Wa ziidi foogah al-dagiig hana lubya kula.
Ziidi al-warchaal yaabis wa al-mileh.
Wa ziidi sukkar kan tidooriih.
Kan khalaas nijid adiil, dalliih min al-naar wa khalli yabrud chiya.
Wa ziidi foogah nuss leemuun.
Anti al-madiide al-sawweetiiha di le sakhiirki yachrab be funjaal, arba'a walla khamsa marraat fi al-yoom.
Al-madiide di, antiiha le al-iyaal al-umurhum tamma arba'a chahar achaan yabgo kwaysiin.
gaa’id
na’aal
na’arif
ga’’ad
khalla
khabar
khidme
khiyaate

gubbaal 
sadda 
laffaay 
fagguus 
guhha 
fajjakh 
fakka 
balla 
lumma 
hannan 
harraay 
gassar 
fattach 
awwal 
hayyin 
bazzar 
tachcha 
jakhkha 
ga’’ad 

lubb 
idd 
yiliff
hagg 
yuguhh 
hijj 
yuhukk 
hall
imm 
fann 
harr 
hiss 
yunutt 
jaww 
hayy 
hazz 
gechch 
yubukhkh 

saam 
beeti 
iid 
yoom 
huut 

jaari 
bineeye 
sabiib 
nidoor 
buyuut 

kallam
kalaam 
sallam 
salaam
saam 
samm 
barrad 
barad
barraad 
katal 
kattal 
kattaal 
dakhal 
dakhkhal 
daakhal 

Al-chadar muhimm le al-haya
Zamaan, al-kadaade malyaane be al-chadar wa al-naas yalgo faayde katiire minha.
Be al-chadar, al-naas yisawwu cheyy katiir.
Be hatab hana chadar, al-naas bisawwu beyah akil;Wa yabnu beyah kawaazi wa buyuut wa madaaris.
Wa yisawwu beyah zeriibe hana bagar.
Wa min al-chadar, al-naas yalgo dawa.
Al-markaba, al-fundug, al-amuud, al-ga’aada, iidaan al-kadanka wa al-jarraay, kulla al-khumaam dool al-naas gaa’idiin yisawwuuhum be al-hatab hana chadar.
Fi al-bakaan al-indah chadar katiir, almi yusubb be ziyaada wa al-khariif yabga tagiil.
Hassa’ al-chadar bigi ma fiih wa al-kadaade gaa’ide yaabse.
Kan al-awiin faza’o le al-hatab kula, ma yalgo cheyy wa yigabbulu iideenhum yaabsiin.
Wa siyaad al-bahaayim ma yalgo warchaal hana chadar al-yi’akkulu beyah bahaayimhum.
Al-bagar gaa’idiin yumuutu wa siyaadhum gaa’idiin haznaaniin.
Wa al-chadar bigi ma fiih wa al-sahara gaa’ide tazhaf.
Wa al-chadar al-yisawwu beyah dawa kula bigi ma fiih.
Kan mara tiwaddi sakhiirha le al-ajuuz achaan tidaawiih leeha be al-chadar, hi talga cheyy fi bakaan al-ajuuz.
Wa al-bahaayim gaa’idiin fi al-harraay bala dull achaan al-bakaan da bigi sahara wa ma indah chadar.
Wa naas al-hille lammo fi bakaan cheekhhum achaan yalgo halal le al-muchkila di...
« Fi al-dunya di, naadum kan ma maggan chadara fi muddit hayatah da, aach haya hana nadaama. »

Bi’iichu sawa
Wakit waahid, al-seed hana al-kadaade lammo sawa.
Wa Abba Kabiir al-duud, wa Abu Fattuuma al-marfa’iin, wa Ganda Ab-Haliime al-ba’achoom, humman gaalo : «Khalli nulummu nagoodu bakaan waahid, aniina al-talaata.»
Khalaas kulluhum khassado wa ga’ado bakaan waahid.
Yoom waahid, Abba Kabiir gaal : «Mag’adna da ma yabga, al-juu’ ma yikhalliina. Khalli namchu nifattuchu leena cheyy nakuluuh.»
Khalaas gammo ganaso, ligo khazaala katalooha. Al-duud gaal : «Hassa’ da, daahu katalna khazaala. Inta Marfa’iin gassim leena !»
Al-marfa’iin gamma khatta kiimaan talaata wa gaal : «Abba Kabiir, chiil waahid. Ab-Haliime, chiil waahid, Wa ana kula nichiil waahid.»
Al-duud gamma hammarah ke, daggaah wa katalah wa gaal leyah : «Hawaan, ajami, ma ta’arif tigassim ! Ba’achoom, gassim leena inta kamaan !»
Khalaas al-ba’achoom gamma lamma al-laham da kulla ke wa gassamah min jadiid bakaan talaata wa gaal : «Abba Kabiir, daahu al-laham da. Koom al-waahid da hana fatuurak wa al-taani da hana khadaak wa al-taalit da hana achaak. Wa leyi ana kamaan, Allah kariim.»
Al-duud gamma dihik wa gaal le al-ba’achoom : «Inta da naadum najiid, yaatu ooraak al-fikir da ?» Al-ba’achoom gaal : «Moot hana rafiigna marfa’iin da bas jaab leyi al-fikir da.»y
Khalaas Abba Kabiir chakarah bilheen wa Ganda gamma faat be al-aafe.

al-wileed 
al-bineeye 
al-rujaal 
al-awiin 
al-malamma 
al-buyuut 
al-kalib 
al-mara 
al-salaam aleekum
al-naar walla
al-teer tallaf khallitna
al-derib waddar leena
al-chadar gamma adiil
al-zere’ ba’iid
al-raajil da daktoor
al-labtaan adiil le l-naas

Maktuub
Rafiigti al-khaaliye leyi, al-salaam aleeki !
Ana farhaane achaan naktib leeki wa nantiiki khabari.
Gubbaal kulla cheyy, nas’al aafiyitki wa aafe hint ahal beetki !
Kan leyi ana, gaa’ide aafe ma’a naas beeti.
Kikkeef al-khariif fi hillitku ?
Hini fi Anjammeena,wakit al-khariif bada, almi ma gaa’id busubb adiil.Laakin hassa’ al-khariif adiil marra waahid.
Wa l-cheyy al-ma adiil, amba’uuda bigat katiire bilheen wa gaa’ide tisabbib al-wirde le l-naas.
Kikkeef al-giraay hana l-awiin ?
Kammaltu be adiil wa ? 
Allamtu taktubu wa tagru wa ?
Kan ayye,ana nukuun farhaane bilheen.
Al-wasiiye al-nagdar nantiiki, abadan ma tikhallu al-giraay.
Achaan kan allamtu al-giraay, taktubu wa tagru wa da sameh.
Khalaas ma indi khabar aakhar nantiiki wa fi l-aakhir nisallim ahal beetki wa kulla naas al-irfe wa jiiraanki.
Min rafiigitki Arafa.
kitaabi
kitaabak
kitaabki
kitaabah
kitaabha
kitaabna
kitaabku
kitaabhum
ammah
wileedah
Ahmat yisallimni
Ahmat yisallimak
Ahmat yisallimki
Ahmat yisallimah
Ahmat yisallimha
Ahmat yisallimna
Ahmat yisallimku
Ahmat yisallimhum
Hu darab al-wileed da.
Al-wileed da, hu bas darabah. 
Ana sallamt jaari Haaruun.
Jaari Haaruun, ana sallamtah. 
Aniina chiilna al-kitaab.
Al-kitaab da, aniina chiilnaah. 

Al-giyaaf
Al-giyaaf hi chadara sakhayre wa tuulha yabga misil talaata walla khamsa mitir wa warchaalha gawi.
Wa iyaalha bakaan waahid daraadim walla chiyya tuwaal wa lubbuhum ahmar walla abyad wa da baji min nafar hana l-chadara bas.
Dawa le l-sabiib
Chuulu malyit iid hana warchaal giyaaf rakhas, wa kan al-chadara ma indaha warchaal rakhas, chuulu talaata aw arba’a warag ballikh.
Subbuuh fi almi liitir waahid wa khuttu fi l-naar wa khallu yufuur muddat ichiriin dagaayig.
Saffuuh wa subbuuh fi l-gazaaza wa waffu khachum al-gazaaza be almi achaan yiwaffi khachumha al-nagas.
Wa gabbulu al-almi da fi raas al-naar.
Wa subbu foogah :
khamsa kiyeer kabiir hana sukkar
arba’a garse hana mileh
garse waahide mileh di cheele hana mileh al-naadum yagdar yichiilah be l-asaabe’ al-talaata
Wa khallu battaan yufuur dagiiga waahide wa ba’ad da dalluuh wa subbuuh fi l-gazaaza.
fi gadd al-sukkar, tagdaro tichuulu asal.
fi gadd al-mileh, tagdaro tichuulu curuuru.
fi gadd al-warchaal hana l-giyaaf, tagdaro tichuulu warchaal hana mongo al-rakhas walla warchaal amlibeene.
Wa kan ma induku abadan al-warchaal dool, jahhuzu al-almi hana mileh be sukkar.
Al-cheyy al-muhimm da waajib tacharbo almi be ziyaada achaan tiwaffu al-almi al-daffag fi wakit al-intu gaa’idiin tisabbubu.
Antu  le l-mardaan al-indah ziyaada min sitte sana :
funjaal kabiir waahid ba’ad ayyi sabiib wa da yabga misil arba’a liitir fi l-yoom.
Antu le sakhiir al-indah santeen le sitte sana :
funjaal sakhayyar waahid ba’ad ayyi sabiib wa da misil talaata liitir fi l-yoom.
Antu le sakhiir al-indah sitte chahar le santeen :
nuss funjaal sakhayyar waahid ba’ad ayyi sabiib wa da misil liitreen fi l-yoom.
le sakhiir al-angas min sitte chahar :
kiyeeraat bas ba’ad ayyi sabiib wa da yabga misil liitir waahid fi l-yoom.
Angaru' : kan al-sabiib ma wigif muddat talaata yoom, aaluju al-mardaan didd al-duud.

Ya akhuuyi ya Tachaadi
Ragadt aafe – gayyalt aafe
Fi Mongo wa Durbaali – fi daar Waddaay wa l-waadi
Fi Bongoor wa Ati – fi Mawo wa Dunamaji
Fi l-Batha wa l-Fitri – fi l-Logon wa l-Chaari
Inta akhuuyi ya Tachaadi.
Inta Sara aw Gur’aani – Arabi aw Taamaayi
Bornaay aw Waddaay – Baagirmaay aw Kaanumbaay
Tubaay aw Hajaraay – Zakhaawi aw Miimaay
Al-faki wa l-gooni – al-raa’i wa l-wanjaami
Siit al-wade’ wa l-ambaay – siid al-almi wa l-harraati
Al-chifeer wa l-attaali – al-basiir wa l-haddaadi
Kulluhum ahali – ya akhuuyi ya Tachaadi.
Wa Khamiis siid achiiri – al-jaayi min Melfi
Khadiija wa Amm Illi – wa Jimaaduum jaari
Wa Baana’aji rafiigi – wa Toogooy nasiibi
Iidi fi iidak – nabnu watanna al-khaali.
Faatime Zahra bitt al-faki
Wa Mahajiriiye akhut Tijjaani
Wa jaarithum Faatime al-tchaatchaatni Gaalat tiriidni wa ma raadatni
Kulluhum ahali – kulluhum ahalak

Ana katabt 
Aniina katabna 
Inta katabt 
Intu katabtu 
Inti katabti 
Hu katab 
Humman katabo 
Hi katabat 
Ana akalt laham matchuuch. 
Inta zagalt na’aalak.
Ana akaltah.
Inta zagaltah.

Hije gusaar wa amsaal
Bitti samha, maachiye al-hille raasha amlas...
Da l-eech !
Indi bibaan tineen, binfakko wa binsaddo...
Dool al-uyuun !
Budugg dungur wa ma bibayyid...
Da l-jarr !
Rujaal gusaar, duwaashum harr...
Di l-chette !
Al-furga hayne wa l-gaasiye, al-lumma.
Al-ba'uuda ma taakul khariifeen.
Choof al-een ma baktul al-khazaal.
Al-kidib hablah gisayyir.

wileedi
buyuutna
kalbah
akhwaanah
kitaabha
khalagha
Hu kallamaani / kallamni.
Ana garreetah al-huruuf.
Inta sa’altah min iyaalah.
Aniina anteenaah al-kitaab.
Hi khachchatah.
Inti darabtiih ?
Intu taradtuuh.
Humman katalooh.
Ana akalt al-eech fi beetah.
Inta chiribt khalaas.
Ana katabt le akhui.
Inta zaratt dubbaanay !

Khalliih yikallim !
Kammalna al-khidme amis.
Hawa tuguchch fadayitha.
Al-labtaan gaa’id usut al-hille.
Jaamiye al-kabiire gaa’ide jamb al-suug.
Hawa machat fi l-giray.
Inta chilt kitaabi.
Al-chaahi fi l-barraad.
Amis, ana waddeet wileedi fi l-labtaan achaan indah wirde.
Inti miskine

Amchi ma nichifake

Roudjal

Ma tadjalani

Inti ké Tidora chounou ?

Matakhaf

hey asama

Gani oriki arridi

Michil ana ma bineytak

Ma-indi kalam akhar

Tidori matidori koulla nisey

Adjabaki wa?

Nadoum daa ke yatou

Saweta hana goudra hagi

hassa halale mafi

Ana oro ley

Bakanda Roukha

Ya allah sa'idini

Bigalek adijib sey

Ana awal koula oretak

Anna

Katir

Karabtak

Yatou orrak

Annina gahidine hine

Ni-tabik

Yome da

Machete zeré Mine gibel

Gahit daakal

Mouti

Norik sey al-faddal da ma Katir

Al-ma-yakhata illah allah

Awale

Kane ma djit

Nidore machi

hassa keda, Gourise da ma koulaké,Katir wadarta

Nadoum inda,Mine bade al-yome, Biney-di,ma talgaa

Fattachtak

Niseylek chokhol Ma adil sakite

Gahite ni hanninak

haggi ni silla

Anna ma nikhalli-lek

Fakkiri chiffi kalam-da

Ni'ich maki badene hallou

Antoni radjil hakar

Tab-al-anna tib achanki

Anna zatta bala rayi

Abba hanaye bess assarani

Farhane

Zalane

Malak

Dassoni fi gar-tourab

Inti yatou

Fi-chan-ki inti

Nirouk be loubase azarak

Manalgo dawa haga

ma hallou ya djabani

Nass gayedjou

Al-gahit ti sey anna na'arfa

Ti chiffa

Chilta nié

Ni-sey chocole da

Michil ta'arfa

Am-baouda

Woulede sakhayar

Kane talab may anna da tichiffa

Na'arfa gay ti fakir

Tinène wala talata

Al-hou gahit foga

Tidora taktoula Radouane wa?

Achane kamma katalta da Douwasse ma gay-kamil

Bouyoute

haywanate

Nadoum yadarani mafi

nadoum ma yagdar yadarani

Ma gane ni sey chey bala delile

Da bess ana chifta

Inti ti sayidini

Ma chey akhar

Chokhol ma saweta wo ma ni sey

Anna ma ni-chilla dimé fi rassi

Battane ma tinadini

Numéro hagi koulla ansa minak

Doute

Doute kane ragite ma-yidjouk

Awal kan akhkhar ma nalgak

Allah alek

Asbourni chiya

Nadoni gal kakayti matate

Ma yavzok

Gahite tistabalani

Kane ma djid-da Illa tedji tarfa djanaza

Ichara ana Abdoul-fata

Nidime

fessil marawahite

Akide be gou mafi

Nakouda lek

Dounia ya kaltane

Ma yaga fi bahar

Dossoni sidjine

Ana ambahouda

Oudour wahide

Douyoun ana nasse Biga fi rassi katir

Kan Allah gaddarani da ni gabilla lek

Ni-dafilek

sa'atak sakit

ambahouda gay djebida dam

Taktoula akhti

hakouma gahite le chounou

yidorou haggoum

Ana djite

Antini hagi namchi

Nidora chounou fi betak

Ma-khé akouye

hey asama

Gourous bes yikallou fi bureau?

Gourous da hana Banque ma hana bureau

Ana be agili

Ana mak ni choufou

Gane ni tabi

Kalli fakirine da

Illa tamchi talga

al manidora yikoun da kane

Ammi assaratte fogo

Kane yamchi wene yedji

Kharrani

Machi ni faticha

Michil nou-goum nalhagak

Carté da ligita

Khalli yagode fi dangay

Dare da koula kalla

Gale hou gayi kalli N’djamena

Machi Lagos

Anina ma nabgo hawanine

Addou

Biney kadadé

Biney-di ma-tedji fi bêt-da

HAl-hanakou da kayirou

Gaydine ti choufou télé

Sabbata ley alme fi rassi

Nadara wo ni tourda

Kane Adjaje sabalek da samini

Djafetouni

Ayartouni

Michil abide

Kamil ma indi djouma fi dounia

irigue wala gar chadar

Awraguak chiltoum

Ayé antani

Chafa bigaleya gasi

Challa djaba

Bakane sida fat Inti tamchi

hana nadoum da ma yanfak

Koumame da bardjalta

hassa mine fodjour

Chounou lammakou maya

Ma-titabi 

Ti chifa da houmma rabbo bess

Kane ma machena da ma yabga

Fi dounia chokol yifouta ammak mafi

Chifta be eni

Ammak hi-bes djabatak fi dounia

Nadoum yifouta hi mafi

Wiled da kane ma marakta mine sidjine alyome da anna ma ammak

Janna hana roudjal fi ridjilem amoum

Nadoum katal ti Dora ni kalli

Nadoum da kalama kammal kakas

hakouma ma-yichila nadoum yi tabbila sakit

Akti sawata chounou

Wene hille hanakou

Djayé mine wene

Da khoumane hana awine

Mine fodjour nayme

Akadta mara

Inti kateta khadama fi bet da

Wokit nidore ninoum

Goummi nazimi

hinak gayde mourtaha

Matidora mogote bet

Nadoum gay yakhadime koula mafi

Khayfa mine talligine

Chey ti labboudou ley mafi

Lakine ma tansoni

Balakou ma nagdar nakhadime

Chab michil al-foul

Dihine

Zourah haname adil

Fikire hanak chounou

Lakine lissa

Ma inda mouch-kila

Ayiche be hallou

Kalbatie

Akouki ma yichoulou minni

Ousbou ma tamma 

Da ma khassara

Rajile yedjiri miniki

Kachoume hana khalague dabes gassarta

Haya biga lena sa'ab da

Anina harratine

Dimane bes mouch-kila

Yamchi yaskare yedji yidouggini

walla yantina massarif wala chounou

Djit da le ti fouckini bes

Tantiki chouwal hana ris

Askari

Djina diffane

Hi timoum dakal wa ana nikassilla

Da farwa ana fil wala tenu bes

Libe akhar ke ma ta'arfou

Yallah inti koula goumi

Nomchou nakoulou

Sahibi wassani chey wahid

Tarbouti souloubki zene



Mabni
Bet da mabni adil
Bet hanam da chen
Mabluul
Mabrouk
Mabrouk le arrousak
Mabsoute
Anna mabsoute alek
Mabsoutiin aleykoum
Mabsoutiin
Macha
Machate lena souk
Yamchi
Tamchi mata le Nadoum daa
Machchatatah soufa
Machchaata
Machgoug
Machhour
Machhoura
Machhouriin
Machi
Maachi
Machkour
Makhboul
Machkhoul
Yamdah
Madakh
Maadaamit
Madah
Madbah
Mouharram
Madda
Madfoun
Madgoug
Madhka
Madiide
Madiina
Madkhal
Madloum
Madoum
Madmoun
Madrasa
Madri
Madroub
Madyoun
Mafjouk
Mafthouh
Maftoul
Magaas
Magass
Magchouch
Maggan
Magli
Maktou
Magade
Mahabba
Mahadar
Mahaane
Mahanna
Mahboub
Mahfoud
Mahgour
Maahiye
Mahkama
Mahkouk
Mahlaka
Mahsoub
Majarr
Majiid
Majjad
Majlis
Majma
Majmouha
Majnoun
Majra
Majrouh
Makana
Makchouf
Makfouf
Makkan
Maknous
Makkroub
Makrouh
Maksab
Maksour
hattab maksouriin
Maktab
Maktoub
Makaatiib
Makwa
Makawa hagi
Makhatar
Makhazan
Makhchouch
Makhloug
Khalboutou
Makhrib
Makhtouf
Makthoum
Malaa
Maala
Malak
malaahika
Malak
Maliki
malik
malika
Malaan
Malaaniin houmma
Maalik
Malja
Mallah
Mallat
Malyuun
Mamlaka
Mamlouk
Mamnou
Mamsouh
Mana
Manga
Mangouch
Mantag
Manhoul
Manhala iyala
Mappa
Mara
Marade
Maraada
Marag
Marajaan
Maraar
Maraara
Marbout sey khaname da
Mara di karaboha wa rabbatoha
Marboutiin fi chadar
Marti mardane
Nasse dolda mardanine
iyali mardanine
Marhab akouy
Marhab be djeyinkoum roufougani
Marde da kabir
Marhoum Alchimie
namouroug chiya
Marigue wo ni akhkhir
hadite da bilen maarine
hattab dolda koula maariine
Gay yacharab marisse
Charrabine marisse
Narkobo markaba mata
Markaba da seme
Nomchou be markaba sayhibi
Markaz hanakou ale wen
Machi markaz hanana
Djibaley markoubi
Marakiboum seme ley
Ma indi markoub
Marmakam be tourab
houda yirida yi marmikh fi tourab
Ligita marra wahide bes
Chifta marra katir
Dja ley marrateen
Marrat gay yamchi
Chadar da yimarrid
Rassaloni bet ammi
Rassousou bakan da
Rassisiine hanakou da ma seme
Naga da bileen adil
Amsouka khalague da
Masakta lekou ketir
Masak wilide wahite
Soukar maffi wa ?,akilna da maassakh
mille maffi wa,akilna da maassakh
Antini masal talata
Masal hanak da yamchi adil
Masar da akila halou
Masaarif al gattanti da chiya
Massiihin fato koulloum sawa
Masaaib anna dounia
Da masiibe hana chounou
Machi masik wa
jayin min massik
Dabi da chounou
Hou gahite fi coursie
Wenne massaha da
Antini khalme rassace
Wene abba hanak
Wata chahil
Bahar da kabir
Matiso haraka
Matiselimini  waa inti
Choufou adana al kubar da
Wene masjoumiin da
Anna sakine fi N’Djamena
Chokhol da indi foga maslaha
Maslaha katir indi
Sirgo gourousi
Ahkouy sirigo téléphona
Yatou mas’oul
Ori le mas’oul da khali yedji
huda mate tawal
Dja mata akhouk sakayar da ?
Mata tedji lena
Matara chedite
Hajjaaz-almatara marague
Wilede da adjimi
Hou matrud
Taradome katirine
Matat ridjileni
Mowgaf da beyide
Mawlid hanak mata
Mawlid hana Mahamat
Nass dolda meytine
Namchi ma papa
Ma-aach agina kammal
Ma-oune da inda chounou
Azzal lena khoulgane
Ni-azzoulou le yatou
Azzilinak da ma adjabani
humma da ma’zoulin kalass
Nadoumi da mahsat
Anna ma’zoum
Azamtoukou fi beti
Azamona fi dar
Moula da mile hagga katir
Mile da ma tisoubba ketir
Nidora mile hana talatine
Mile nanti le yatou
Mindil hanaki waga
Adjabani mindil haggiki da
Manadil dolda samhine
Mirdate marawaïd
Michil da seme
Ousra da masakine
Wiled da miskine
Nidora basal
Antini soukkar hana mitenne
Miya hanak da ma seme
Nikhouttou fi mizane
mizane hanak tallaf
Gaydine giddame mote
Baddalta moubayili
Ni baddulu chiya wa
Allah yi barik fik
Bakane da bardjalo
Yi dorou yibardjoulou
Houmma moubardjilin
Tourap chaggak
Khalaga charrat
Tole beta charrate
Nali charrate ley
haname da koulla charrate
Anina chattatna
Indina chawara chiya
Indina mouchkila
Mouchkila kabir
Mouchkila gayi charrite ousra
Machakil da ma semé
Hou michotine
Hou gal anina michotinine
Nass da mouchrikine
Wagetou walla chounou
Illah ti dangir gaboul
Koullim moudangirin
abouy dardag
Dardagata gaddouma
Moudarris da adil
Moudarris libiss khalga adil
Moudarrisine da wene houmma
Minal moudda
Biga fadj’a
sowo ley mufaja’a
Moufallis kebes tara
Houmma moufallisine
Houmma faarogo mata
Faaragna mine guibel
Hou farragame
Moufartague chokhol da
Fartago ma nasda
Mufid ley tara
Moufta da wene
Al Mougabala mata
Anna mougabbil
Nigabbil hassa
Gaabalna maya
Nomchou nigaaboulou
Mougaabil ma bete
Mougaabil ma nasda
Gaddoumou lena
Mougaddama da ma adil
Mougaffal be chounou
Koulla mougajam
Ma nagdar nigadjima
Gassoumou lena
Mougassir katir
Gassar lekou wa
Engata lena fi derib
Mougchacha da gay fok
Moukta chari
Gaydine moukta chari be hinni
Nihaddousou chiya
Mouhaddasa hanana da biga tawil
Hadjamome mata
Mahadjiri yi dora akil
Mahadjirine djo katirin
Mouharaba da kane fi wene
Mouharaba da chen
Khalag hirig
Buyute dolda koulim hirigo
bakane kaname dolda Mouhawag
Mouhawigine seme
Nadoum da mouhim
Anna mouhtaaj leya
Nass da koula mouhtajine
ihtarima abbanak
anina Mouhtarimine
Nadoum mouhtaram
Moudjammal adil
michotine da djanzaro
Moujrimine dakhalo beta amis
Tidora moukaafa
Alkallif da yatou
huda mala kandjar
Yatou karchama
humma kalafo
Moukhalbat koumamoume da
Khalboutou lena seme
fanana di samha
al-Kharare da kaassatane le awine
Anna moukhassid
Nass dolda ma moukassidine
Raasa moukhatta
Djiba leye moukbar
Mukh hana tine
Mouklaat da djamiyane
Moukhrafa kassar
Moulaah daffak
Moulamma hanna ousra
Lassagate ley tak kebes
Lawliwa ley habil da
Gadna mougabilin
Labbatna  minnoume
yi dora moulouk
Nimattite chiya
Ma moumkine
Inda mouna
Nadoni be moubayile
Ammi gati nadik
Gayi nadouk da ma gatassama wa
Eche nidjite
Koulloum nadjidine
Mounakhacha haname da ma kammale
Mounasab lena
Nasse al yinazzoumou wenoum
Mounazzama daa dja adile
Mounazzine ta’al hine
Nomchou mounchak
Munchak da bakane semé
Mounchakhiyine da katirine
be Mounkarak al-chene da
Marbout seme
Bougar dolda kulim marboutine
Rikib fokk
Rigibna fi hajar
Wene mourassil
Mourassa kalass
Mourhaaka da djibaley
Chadar da mour
Gaydine mourtahine
Nadoum mourtah
al-Bete mousabbate adil
Anina saafarna amis
Moussajjal khalas kalama da
Akhil da mousammame
Fatouchou mousa’ada
Mousaadjil tara ana
al-Muslimine machine wene
Charroto mousurana
Moustahile tichila wedak
Nadoum moustakbir
Nabunu moustakhbal hana darna
Hidi mutallaga
Moutallagine awine dolda
Taradowa mine wene
Tardjoumou leya kallam da
Tawwal ma djite
tawwal fi bakaana da
Akourbou be chikote
Annina waddarna
Fato wo waffogo
Mouwajji wene
Wakkalna Moustapha
Waalafo gay yamchou
Yatou walla houda
Wallata maala
Kane walleta yahrag
Mouzarihine dawasso
Mouzari tallofo leya zeré haga
Mouznib djaba lena hute
Addoubou iyalkou
Mouaddibine adil
Beta kassara le yiaddila akhar
Ajjara beta da tara
Anna muakkid ke hou bes
Wene mouallim
Radjoul da gay yialij nass
Nadoum da arrad
Mouawanine balgo gurus assana
Wilede da aamanta
Mara michil ke mafi
Inti maalak
Badene nedji lek
Machi wene
Machi nakhadime
Intou Machine wene
Machine nalaabo balle
Se lek adab
Machi madarasa
Anina gaydine bete
Akhwani gaydine afe
Gay nangoule alme
Gaynihaddil bête
Gay ni sey riyada
Gane nagourou
Ma ni goulou cheye
Inti mine wene
Ma nise
Ma nagodou bakane wahide
Hou chounou
Hu mata nadjou
Ganniso chounou
Ma sawena hassa koula
Lissa ma hajjena leya
Lissa ma machena
Inti yatou
Ganniteroubou chadaray
Ma dowwarta tabga michil da
Bakane da djow
Djiba ley alme
Chadare dolda sabeta leme alme waw ?
abgo nachitine
Aye sabet leme
Nadafa hana djisime
Nidimo djirani dolda
Anna nidime
Nadoum nadif
Leda da naffakh
Nafara chounou
Gayi naffis wa
Naffisiina chene wallay
Kounfarak da aktame
Naktame hassa bess
Nass al-gayakadumou hini da wenoum
Nagala weheda
Wetire nagalame
Chari da yiweddina wene
Angousa wo nichoulou
Ma nadar nangousa
Kane nagasta yabga adil
Naggi lena bassal
Bakane da inda nahale
Djabo be nahaar bes tara
Noujoum dol ketirine
Nadjou da nakar tak
Noumou hinak
Noumna koullina
Ambisse nakhkhachatni
Namma hassa ma djo
Maala tinandili michil ke
Nankoutou bir
Ankoute lena bakane da
Ma ti nangning sakite
Ma nassaro
humma galo nasaro
Natta beyide
Dja be nesibta
Ousma yatou
Inti ke yatou
Nissite hajete chounou
Naayib hanak yatou
Ma indi naayib
Hou nayime tara
ana Nazal mine wetir
Wakite nazile da gerib yaga
Tidor ti orina chounou fi dounia
Taakoulna wa
So lekou adab kamakeda touchoufou
Rassolok kane ma machette da ti chiffa
Amaroug barra
Amchou affe
Allah yi yahfadku
Roudjal gayakto le you’ouchou foga
Machette wene
Ma anna ya tallafta
Machi souk
Ma machi alyome
Ma tedjiri
Douwasse ma douwassi
Houda ma seme
Bet da ma beyide
Gaydine fi dangay
Alyome ma tamchi wa
Ma ganniso kekené
manidora kalame
Nasse ma youroudou kidime
Allom ma sawena chey
Ma gareta
Anna djiyane
Machine nalabo
humar da machi wene
Chey mafi
Ma tedjourou
Inti kelib wa
Yatou hadja lek tamchi madarasa
Inti mawloud wene
Inti sakine wene
Lakine khallena
Nihna ma kayfike
Khanamayti waddarat
Ga nidawisse
Maafini  bara
Wo kalli ke
Roukh adil
Maalak keda wa
Inti akhou le yatou
Machi lakine ma chiftak
Inda chokhole kattir fi loubba
Dahaba alyome macha
Gaydine affe
awal chifnak wo hassa ma ganni choufouk
Ma akhate lissa
Djiranna ma djo lissa
Nakourbak wo nifourchak
Lissa ma hassabta
Allah antak chance
Anna bes nagdarlo
Wo anna na’arfa chounou
Ta’allimini wa
Inti lissak sakhayar
Ta’arfa chounou fi alda
Sa’idini anna
Akwana al-adiline da saforo
Ni hadjou chounou
Abbanak yatou
Gaydine alle wene
Ga yidawussou
Djari wo waga
Oussoumkou yatou
Indoukou arrous wa
Karabo sarrag
Nazzilime houmma
Wilede da nidjeyad
Nihaya da wene
Nimire dolda katirine
Agot hini wo tichifa
Actiba adil
Naktiba hawane
Chif warak
Ma nagdare nagod ma akwani
Kassara talata biyat
Tichabi angalgal
Doum eni daffaktou
Alma orotou fogi ke mafi
Ayartouni waskane
Nidora nichoufkou djambi
Tidoro wala ma tidoro
hana akil se
Anna wehedi bes gahite bete
Anti le oustas
Tassib Inti gay wene
Gouchcha adjala
Koumame da hana chetane
Ma yihimmoukou talgo
Ma tisajoulou
Indi koumane gay nise bet
Nidora al-kabbir da
matiso haraka
Ma inda achir houda
Katala wileda
Wildo ke inda chanab katire
Dolda sararik
Ma samhaa wo lakine achamane
Anna di ma nagdar nantik gourouss
Tidor tallab Inti koula
Machi ni berrid
Ma hadjete lenna chey
Gay fi loubbal bahar
Machi nacharab same
mine fodjur ma akal
Nare gamma fi bet wahite ke
Machi nanti le akoui
Kachumak da yaktoulak
Alme sabba alyome
Bakane da alyome djow
Karaba ter wahide
Gay nalab
Ga nacharab alme
Kachumi ana da sabbatta
Mala tirida zouloum da?
Inti zallami marawahid
Zukhma
Inti zukhma karabak wa?
Inti zakhaman wa?
Zurriiye
Zurriiyita tewillé
Allah yantik zourriiye djamila
Zibde
Labann da inda zibde wa?
Zool
Zool wahid ke antani gourous
Zooj
Da zooji
Zooja
Di zoojati
Zawaaj
Zere’
Da zere’ haggi
Zeene
Da ideni al-zeene
Za'alaan
Halimé ziilat min aboua
Halimé zalaané
Zen
amalki da zen marawahit
Indak gelib zen
Zeed
Moteur da akoun yidor zeed
Zeegege
Kan djayin min souk da djibou lena zeegege
Ache djabat lena zeegege
Zikir
Zikrayate
Indi Zikrayate halou
Gatti  zakiri fi chounou?
Zilzaal
Amiis zilzaal Kan fi dar nasara dol
Ziina
Chouffou ziina hanal bakaane
Zina
Ma tisso al zina
Ziyaada
Illa tidori ziyaada bes da ma adil
Zidiley mango be 100fcfa batan
Ziyaara
Djina leki ziyaara bess
Ta'alou zourouni
Zi'il
Gamma zi' il
Khalas m'aa taz'al
Zoom
Biney di zawwaama marrawahit
Ana zaata tamet le nafsi
Ana zaati mardane
Zarraa'i
Ana zarraa'i
Gan nazra'al tourabb
Zarraar
Sidda zarraartak da
Zarraarti angatta
Zaarra
Zaaretak allom da
Zaarrak yakhay
Zarat
Zaratta mango da
Azourta hassa bess
Zarag
Zaragta khanam
Zaragani be toub
Zaytuun
Dihin da sowo be zaytuun
Zaytuun da semé lé souf
Zayyaani
Maachi baakan zayyaani nizayyina digiini
Za'af
Birich al da sowo bé Za'af
Zamaan
Zamaan da anina indina adap minuku hassa
Zamaan da iyaanay gatti machchitini
Zaman
Sey adjala tara al zaman machi
Al zaman da a'adou kébir
Zaalim
Inti da zaalim kébir
Ma tiwalouffou al zouloum
Mala tazoulmouni?
Gamma zalama iyalat da
Yatou
Gal ana farakh gal
Farakh wene semé ke
Waraga hana sekine indina
Farakh da gama maraga brik
Ma djerete lakine  nadoni bet
Min zabit dout da hamarta
Min chafani waga mat
Ganorik ana ma ganakhalitak
Tayara wagafta bé mouchkaké
Inti da moustabil
Wetir ana nangdar nibiya
Lakine rih barite hana moto da nidorou
Inti meyite tal niguerik
Emanuel Macron koulla ana gueretta
Hey hey cz chookhol da Macron walla mocoroné
Yakhaï cz koulim sawa
Tarfa sé awal gayakhadim aide-maçon djamba benna da
Yalla nabdo
Taal norrike chokhol wahid
Lakine ma takhaff
Tassib nakhaff minnak wa
Soubba narre
Fakkir goubbal ma tahadji
Assamanni adil
Al haya di guisseyré
Ma tiwaddirra waktak sakkit
Foukka einak
Bakkanne waydine nom yanfa
Ma machi bakkane
Michil chifta bakkann wahid
Da anna ma lammanni foga
Amchi naadi abouk
Noom chalanni
Mote maa chokhol khoff
Al hayat ma inda maana
Al moustakhbal gayid yikhawifa
Maa naarfa
Orinni nassamak
Maa tassamame


Al-naas katara be l-farha wakit al-malik Suleymaan hall muchkilathum.
Kan indahum su’aal, ma yidooru yimchu le naadum aakhar.
Al-sabur yij'al al-naadum yinnasir fi hayaatah.
Bawrud ma bikhassil wijhah, wa ma yuguul cheyy, wa da bas al-kalib.
Al-wileed al-sakhayyar farah bilheen wakit gabbal beet abuuh.
Al-abu gamma yigessim le awlaadah khumama be adiil.
Kan ta’aruf al-sabar, ma tikhassir fi ayyi cheyy.
Al-chadar muhim bilheen le hayyaat al-naas.
Al-khaddaam waajib yakul achaan yagdar yakhadim.
Amis aniina dabbahna al-ijil al-samiin.
Hi ma gaa’ide tidoor al-sakhiir da yimuut.
Al-malik Suleymaan anta leehin al-halal al-adiil.
Indi bineeye tinam balal wijee’e.
Fi l-bakaan al-ma fiih chadar, almi ma yeji.
Rufugaani katabo ley kitaab .
Al-malik Suleymaan kan indah hikma kabiire wa hu kaan yikaffif bain al-naas be l-adil.
Wa wakit jaabuu leehin muchkila, hu hallaha be hikimtah.
Kan ta’aruf al-sabar, talga al-nasur.
Al-wileed al-kabiir ma fahim farhat abuuh.
Al-abu gamma yifrah be ruju’ wileedah.
Bet da mabni adil, lakine bet hanam da chen.
Ana mabsoute alek be arrousak.
Tamchi mata le Nadoum daa?
Machgoug, machhour, wa machkoura.
Maadaamit inti ma djit, ana ma ninum.
Madbah da beyide min hine.
Al-gurus al-mouharram ma inda baraka.
Madfoun fi makhbara al-gadiima.
Madiide da halou bil-laban.
Madri wayn houwa al-maktab.
Mafthouh bab al-madrasa.
Magli wala murakap?
Mahabba kabira baynathom.
Mahkama da beyide, lakine hakhi fiha.
Majnoun walla chnu ?
Makana da kassarate.
Malaika katirina fi sama.
Malja le kulli zool.
Malyuun gouroush.
Mamnou ad-dukhul.
Mara mardane.
Marhab bikoum fi betna.
Markaba seme fi bahar.
Markaz hanana fi madina.
Marmakam be tourab.
Marrateen fi usbuu'.
Rassaloni le bet ammi.
Masakta lekou ketir.
Masal talata min al-qur'an.
Massiihin dakhalo al-kanisa.
gucha le al-maktab.
Matiso haraka hine.
Mata tedji leina?
Matara chedida nazalat.
Mowgaf da beyide.
Mawlid hanak mata?
Meytine katirin fi harb.
akil hagina kamal khalas.
Azzal lena khulgane djudad.
Ana ma'zoum fi arrous.
Mile katir fi akil.
Mindil hanak waga fi ard.
Miskin, ma inda gourous.
Nidora basal fi souk.
Mizane hanak kassar.
Gaydine giddame al-mote.
Baddalta moubayili al-gediim.
Allah yi barik fik.
Al-charii’a al-kabiire hana al-malik Suleymaan
Al-naas ya’arfu hikimtah min zamaan
Wa wakit induhum su’aal, yamchu leyah achaan yasma’o jawwab mina
Fiyah awiin itneen wa ayye waahide indaha sakhiir
Amm al-sakhiir di gammat baddalat sakhiirha al-mayyit
Be fajur, amm al-sakhiir al-hayy chaafat sakhiir mayyit raagid jambaha
Wa hi irfat kadar jaaritha sirgat sakhiirha
Al-duwaas bigate chadiid ambeenaatime
Macho bakaan al-malik Suleymaan achaan yigaddumu muchkilithim
Agta’o al-sakhiir al-hayy da bakane itneen
Wa be misil da ayye mara talga nuss waahid
Amm al-sakhiir al-hayy barjalat marra waahid
Ma taktul al-sakhiir da laakin antiih le l-mara di
Al-mara al-ma tidoor ke al-sakhiir da yagta’o bakane itneen da, hi bas ammah
Antuuwa sakhiirha
Kulla l-cha’ab firho be l-charii’a di
Wa ayyi waahid chakar Allah achaan anta le l-malik Suleymaan hikma kabiire
Kan gallooh ratan, wa kan zagalooh anbatan
yibarid wa ma bikhassil wijhah
Azrag mulaahah dihin
Kan taar tiyeere, kan nazal hicheere
Derbah derb jamal be tirkitah fi l-chadar
Al-fiil maat, udaamah wagfaat
Gi’editha, gi’edit naadum wa angar’itha angar’it khaadim
Dabbat tihit wa bayyadat foog
Amaamti raagde be naayitha, bamrug leeha suuf abiyad
Amaamti raagde fi sariirha wa tinaggi fi awaawiirha
Raasah wa ragabtah kulla khilibooh
Jidditi amsilee’e tabki bala wijee’e
Min foog dull wa min tihit dull wa tahajji hadiis al-durr
Al-hayy kabas al-mayyit, wa l-mayyit gamma bikoorik
Jidditi Amm Ache titallif wa tatwi bireechha maache
Fiyah raajil waahid indah awlaad itneen
Yoom waahid al-sakhayyar gaal le abuuh
Abuuh gamma gassam maalah le awlaadah al-itneen
Al-wileed al-sakhayyar tchakama kulla cheyy
Wa macha balad aakhara ba’iide
Wa fi l-balad di sawwa amal cheen wa waddar kulla gursah
Juu’ chadiid dakhal fi l-balad di
Wa l-wileed ma indah cheyy
Wa macha yakhadim le raajil waahid
Wa l-raajil da chaalah le yasrah leyah be l-khanaaziir
Wa l-wileed daayir yaakul akil hana l-khanaaziir
Laakin naadum ma antaah
Khalaas ga’ad yifakkir
Fi beet abuui kulla l-khaddaamiin chab’aaniin bilheen
Wa hini ana mayyit min al-juu’
Khalli nigabbil fi beet abuui
Ya abuui, ana sawweet khata leek inta wa giddaam Allah
Hassa da ma waajib battaan taj’alni misil wileedak
Al-madrasa ma bilene ba’iide min al-beit
Al-walad da yagdar yisse chokhol kwayyis
mara di chaafat al-aboungada fi l-fadaye
Al-mouddaris da yichaabih abouuy
Al-naas al-mardanine yamchu fi l-mustachfa
chadar al-kabiir da anta dull adil
Al-kalb yirfa’ al-chokhol bala ta’ab
Al-hile di khabire min al-dar
Al-rih haami al-yoom fi N'Djamena
Al-kitaab da inda gisas katira
Al-moya al-barida tita’ib al-gelib
Al-raajil da ma yikhaf min al-doute
Al-gouruss da katir chadiid leena
Al-banat yurudu yalabo be al-balle
Al-walad al-sakhayyar aba ma yemchi  l-madrasa
Al-malik yihkam be l-hakh
Al-mara di tabki ala chii’i
Al-koko al-sakhayyar ma yagdar yarfa’ al-houkum
Al-khani ma yichabbih al-miskiin
Al-harb ma fiha ayye maslaha le al-naas
Al-qaadir yigdar yigarri l-sakhayyar
Al-tayyara titir foog al-baahar
Al-narra kaanat kabiira fi l-kadade
Al-nas djo min al-chari’a al-ba’iide
Al-sabaah kwayyis achaan al-haraye marak
Al-chari alda yemchi fi l-souk
Al-kalaam al-hadii ma yikessir al-adane
Al-naas al-ma’zoumine djo katirin fi l-beit
Al-mileh da katir fi l-akil
Al-gourous ma yagdar yibiya al-sa’ada
Al-abou yihibb awlaadah biala hudoud
Al-khaddaam yirfa’ al-choghol be ta’ab
Al-almi gassarat min al-bir
Al-naas ketiriine fi l-ijtimaa’ al-yoom
Al-walad da ma yisma’ kalaam abouuh
Al-beit da mabni min mudda tawila
Al-mara chaafat al-walad al-mabrouk
Al-hawaa haami al-yoom
Al-kitaab fi maktabi
Al-naas jow min al-dar al-ba'iide
Al-kalib da yikhaf min al-nar
Al-gaadir da gayikassir al-chadar
Al-koko yimchi foog al-ard
Al-harb waddarat al-naas
Al-sabaah kwayyis le al-chakhil
Al-chari'a da inda naas
Al-kalaam al-hadii yirfa' al-ruh
Al-ma'zoumin djo katirin
Al-mileh da ma seme le l-walad
Al-gourouss ma yitimina
Wakit al-malik Suleymaan sim'a al-gissa, gamma fakkar zamaan tawil gubbal ma yigul kalaamah
Al-mara al-inda  al-sakhiir kanat tabki chadiid achaan ma tidoor yigta'ou wileedha
Raajil fi l-dar kan yemchi kulla yoom achaan yachrab moya min al-bir al-gediim
Al-awlaad djo min al-madrasa farhaaniin bilheen ba'ad ma khallaso imtihanatum
Chaafat al-narra tihaarig al-beit al-qadiim, wa ma giddirat takhali khumama
Zamaan al-khawf kan malyaan fi quloub al-naas achane al-harb al-mouharrama
Al-chadar da kabiir chadiid, yanti dull katir achaan al-naas yigodou gaara
Miridna chadiid, laakin al-doktor antaana dawa kwayyis khalana nolgo l-afe
Nass al-qarya ijtama'ou giddam al-chiekh achaan yinakhuchu fi mushkiltum al-kabiira
Ma yumkan ti’allim al-walad al-sakhayyar  kulla chey fi yoom waahid, laazim tukun sabur
Abuuy antaani gurs katir wa gal li
Machena souq al-kabiir hana N'Djamena, wa chifna naas katirine yitchakumu wa yibi'ou
Al-kalib  jara wara al-haywane al fi kadade, laakin ma gidir karaba
ga’ad fakkar zamaan tawil, ya’ani hal yemchi wala yakhalli khidimta al-gediim
Fi l-kharif, naas katirine yadukhulou biyoutum achaan ma yimballo
Al-zawaj al-ma mabni ala mahabba ma yidoum kaamil
Waajib ayyi waahid yihterim abouuh wa ammaah achaan Allah yibarikka
Al-taayara wagat fi sahara ba’iide, wa naas katirine gaalo ma fi naadum hayy
Al-qadiir da ga’ad yichra’ l-mushkila le naas al-dar be charii’a hna Suleymaan
naas katirine djo min al-balad al-ba’iide achaan yichoufou al-malik al-hakiim
Kulli yoom subh al-harati yemchi zere’ haga le yakhadim achaan yuluma’ al-khalla
Al-wiled al-khadam da ga yakhadim katir laakin ma ga yalga gourous kettir
Gulta lahu
Al-qaryat al-kabiira di awal indaa naas katirine min kulli qabiila
Al-khaddaam al-amin da kan yakhadim kulla yoom bala ta’ab, yidoor yifariha abuuh
Fi wakit al-kharif, al-naas yijma’ou al-mongo min al-chadar al-kabiir
Al-doktor gal le l-mara al-mardane
Ma indak chey adil ke yumkin tanfaha biha al-naas fi hayaatkum?
Al-awlaad morogo min al-bet be jeri fi al-chari wa yalabo be l-balle
Al-jiraan ma yidoorou yidawusu, laakin mushkila basita bes jat ambeenathum
Al-qadiir al-hakiim da kan yihkam ambeen al-naas be adl wa bala zulum
Khallina nonso al-mushkil al-gediim wa nobdo hayat jedida sawa
Fi yoom waahid, al-naas chifou ter kabiir yitir fi sama, wa galo "da min rahmat Allah"
Wakit al-matara nazilat chadiid, al-wadi ammalat be alme wa al-naas ma gidiro yimurgu
Al-eb da misil al-wasakh al-gahit foog al-dahar, bas al-naas yichoufouh
Kan tidoor tisse naadum farhaan, anti hadiya basita wa gul low "Marhab bik"
Al-walad al-sakhayyar yidoor yikbar ajala achaan yigdar yakhadim misil abuuh
Al-naas al-ma yirudu chokhol al-seme ma yagdaro yiwassulou ayye bakan
Raajil al-;chayib da kan yihajji qisas katira le al-awlaad be fileil
Al-naas al-mabsoutiin kanou yirfa’ou al-sawra achaan fazo
Al-rih haami fi al-sahaara, wa al-naas yidoorou dull min al-chadar
Zamaan da khawf maliyaan fi quloub al-naas kalam al-douas al-mouharrama
Al-hadis di ma yumkin yinsaa, laakin laazim na’alumu mina achaan ma nisso khalat taani
Al-khani ma yichabih al-miskiin, laakin Allah yid al-itneen bala faraga
Awine hana l-dar gayilumu al-hattab min al-kadade kulla yoom achaan yichakhulou al-nar
Al-malik gal le al-soltaan
Al-walad al-yisalli kulla yoom yisawi chii'i kwayyis fi hayatah
Ma tinssa kadar al-kalaam al-hadii, yifukah al-quloub al-mussada
Al-beit al-djiid da mabni be hujar kubaar, wa ma yiharrik be suhula
Naas al-balad ga yakhadumu kulla yoom achaan yijma’ou al-akil le awlaadum
Al-cha’ab astakhbal al-ra'iis fi al-babaat al-kabiira
Al-hadid yimkan yinsadda kan ma tahfazoh min al-alme
Al-chii'i al-waahid al-ma yinba’ be al-gourous da al-sa’ada al-hakhikhiya
Al-maaya al-barida fi al-sabah tagdar tisse fatigue
Al-doktor ora le l-mara chey muhimm achan al-dawa al-laazim
Al-naadum al-ma yihibb yi’allim awlaadah, ma yumkin yichif baraka fi hayaatah
Al-moya al-ma inda’ mileh ma inda’ ayyi feyde le al-zourou’a
Al-chari’a al-kabiira di awal inda souq yijma’ naas katirine min kulli jiiha
Al-juma’a al-fatat, al-naas djamm'ou achaan yisawou al-karama fi al-dar
Al-walad al-sakhayyar gal le abuuh
Al-ghani ga yanti gourous le al-miskin, wa Allah anta baraka fi maalah
Al-nar kanat bilene hamara, wa al-naas khaffo ke tiharig al-buyout
Al-walad al-ma yisma’ kalaam ammaah yimkan yalga’ muchkila katir fi hayaatah
Al-chadar al-yizid kulla yoom yenti thamaraat hilwa le al-naas
Al-kass kan awal malyaana be chokhol azarag misil al-dihin
Ma yimkan tikhalli naadum yejri bila chey yihfazoh min al-nugura
Al-hayya al-ma fiha mahabba ma inda ayyi sa’ada le al-naas
Al-naadum al-ma yihfaz asraarah, yimkan yafgud kulli chey indah
Al-harb yiharrig al-buyout wa yifaarig al-usar, wa yikhalli al-naas fi hizin
Al-jou al-kabiir jabat al-naas yamchu le al-raajil al-ghani
Al-madrasa al-djiid yihallim al-awlaad al-hadid al-takniya
Al-mara di miridate zamaan tawil, laakin hassa ligate al-afe wa gatisa’id khera

aba
aboui aba ma yantini guruss
Ana mouta'akid min awal kulla kadar houda yaaba
abad
rajil da gamma abad al-cheytane
abad
ana ma'ak da nogodu sawa lil abad
abadan
abadan ma nakhalik tra
ana ke abadane ma ganissamiya
abaat
gar abaati gayakoulini
abba
abba hanay ma yakhassite kamil
abba hana biney al hinakdi malaya zalane keda
abid
hey abid da
abiid
abkam
wiled da abkam tra
biney di bakma tra
human dol bukum
abbahaat
abbahaatna adiline
abbahaata ma indim eb
abunchabach
abundagiig
abungadah
abyad
beeda
wetirki amane beeda
buyud
khulgane dolda buyud
aach
acha
acha khalass jayiz
acham
achaan
achara
acharaat
yichchaddad
achchaglab
chiffi hassa bess yichchaglib
achchammat
achchaawaf
achchaawar
yichchaawar
achiir
achaayir
achiiye
achmaan
achmaane
achmaaniin
achtarak
aada
anina ma aada tra
adab
adad
adaala
adaan
adas
adawa
adda
adda
adda
addabba
bichec
inti amchi bichech bichech allah lek
addaawas
addaayag
wiled da adayakh
ajibiin
houmane dolda ajibine marawahite
addiliin
nass dolda adiliin marawahite
addiin
doute addani
kai jarate da addina har
aade
alda aade hagina min zamane koi
aadaat
aadi
da adi koi ma takhaf
aadiyiin
adiil
adiiliin
aadil
aboui aadile marawahite
aadliin
ahali aadliin bilene
dalma
dulum
adriye
adu
ana ma adu hanak
adum
udaam
afa
afana
minal afana
afdal
aafe
ana afe
affan
afin
afiniin
aafiya
afu
afwan
agal
ageeg
ageegaay
aagil
aagliin
agrab
agaarib
agul
uguul
ahad
ahad
al-jadiid
aahad
ahal
ahmar
hamra
humur
ahsan
aaj
ajab
ajab
ajaaj
ajala
ajami
ajaama
ajaz
ajjar
ajjaz
ajnabi
ajaanib
ajnabi
ajnabiiye
ajnabiyiin
ajuuz
ajaayiz
ajasaan
akal
akbar
akiid
akil
akiliin
akkad
amchi akkid ke hu gahite walla maffi
akkaal
akkaala
akkaaliin
aks
be l-aks
aktar
akuun
aakhab
akhabach
khabcha
khubuch
akhad
yaakhud
akhadar
khadra
khudur
aakhar
aakhara
aakhariin
akhawi
akheer
aakhiba
akhiide
akhiir
aakhir
akhkhar
ahla
akhu
akhwaan
akhut
akhwaat
al
aala
aalaj
alaakha
alaakhaat
aalam
alaama
alaamaat
aalan
alassaf
albachtan
yilbachtan
yilbaddal
albaareh
albarrad
yilbarrad
ale
alfaddal
alfaaham
alfajjar
alfarraj
alfatfat
algaabal
algaffal
algassam
huda yilgassam bess?
alhaadan
alhammal
alhaarab
alhaaraj
alharrak
alhayyar
aali
aaliye
alif
aalim
aljaddad
alkaadab
alkaddak
alkaffa
alkallam
alkassar
alkaatalo
alkhadda
alkhaalat
alkhayyar
alla
labbad
allaffat
allag
allaaga
Allah
allam
allimiin
almassah
almi
almi
alwadda
alwakkal
alwassad
alwassaf
alattar
aam
ama
amal
aamal
amaan
aaman
amaana
amar
ambaakir
ambaakirtah
ambalbaala
ambardabaay
ambauda
ambeen
ambeenaat
ambirbite
ambukra
ambuuku
amchawwaafa
amfachfaach
amiin
aamiin
amiir
amiira
amis
amlas
ammahaat
amman
amuud
amur
amyaan
amyaaniin
ana
aanas
anbahat
anballa
anbana
anbaani
anchaaf
anchagga
yinchagga
anchamma
ancharab
ancharat
andafan
andamma
andassa
anfaham
ana fihimta khalass
anfakka
ana feketta bab da
huda ana ma narfa yagdar yinfakka walla ha'an
anfatah
angachcha
ma wasskhane bilene tra yagdar yingachcha
angadda
pini hana wetir hagi angada
bal hagina yingada sakite be watta al-hami da
khali ma yingadda ya
angaali
angali hagui minal halu
angara
argarti gatojani
angaara
almi angara
angeri
angueri min wiled da
angueri min cherri
angas
chiya min
angasam
mappa da angasam bakane tinene
ha'an ma sakhayar yingasam sakite
aktaa
aktaa soufaa da ke
aktaa habile da
agote
agote ma takhaf
angurraasa
tallaf
anhafad
anhalla
dahaba al-chahar anhalla
anhamal
kai haraye da koulla anhamal lekou?
yinhamil sakite
anhasab
yinhasab bess huda?
anhasad
anhazam
anhazza
aniina
anjabar
hu malaya michil anjabar keda?
anjamma
khallu yinjamma
anjarah
ankachaf
al achir ankachaf
ya matta kula yinkachif bess
ankarab
arnab ma yinkarib lena
ankarra
ankasar
ankatab
khaff
anlafat
